{
    "1": "Hwæt! We Gardena\tin geardagum,",
    "2": "þeodcyninga,\tþrym gefrunon,",
    "3": "hu ða æþelingas\tellen fremedon.",
    "4": "Oft Scyld Scefing\tsceaþena þreatum,",
    "5": "monegum mægþum,\tmeodosetla ofteah,",
    "6": "egsode eorlas.\tSyððan ærest wearð",
    "7": "feasceaft funden,\the þæs frofre gebad,",
    "8": "weox under wolcnum,\tweorðmyndum þah,",
    "9": "oðþæt him æghwylc\tþara ymbsittendra",
    "10": "ofer hronrade\thyran scolde,",
    "11": "gomban gyldan.\tþæt wæs god cyning!",
    "12": "ðæm eafera wæs\tæfter cenned,",
    "13": "geong in geardum,\tþone god sende",
    "14": "folce to frofre;\tfyrenðearfe ongeat",
    "15": "þe hie ær drugon\taldorlease",
    "16": "lange hwile.\tHim þæs liffrea,",
    "17": "wuldres wealdend,\tworoldare forgeaf;",
    "18": "Beowulf wæs breme\t(blæd wide sprang),",
    "19": "Scyldes eafera\tScedelandum in.",
    "20": "Swa sceal geong guma\tgode gewyrcean,",
    "21": "fromum feohgiftum\ton fæder bearme,",
    "22": "þæt hine on ylde\teft gewunigen",
    "23": "wilgesiþas,\tþonne wig cume,",
    "24": "leode gelæsten;\tlofdædum sceal",
    "25": "in mægþa gehwære\tman geþeon.",
    "26": "Him ða Scyld gewat\tto gescæphwile",
    "27": "felahror feran\ton frean wære.",
    "28": "Hi hyne þa ætbæron\tto brimes faroðe,",
    "29": "swæse gesiþas,\tswa he selfa bæd,",
    "30": "þenden wordum weold\twine Scyldinga;",
    "31": "leof landfruma\tlange ahte.",
    "32": "þær æt hyðe stod\thringedstefna,",
    "33": "isig ond utfus,\tæþelinges fær.",
    "34": "Aledon þa\tleofne þeoden,",
    "35": "beaga bryttan,\ton bearm scipes,",
    "36": "mærne be mæste.\tþær wæs madma fela",
    "37": "of feorwegum,\tfrætwa, gelæded;",
    "38": "ne hyrde ic cymlicor\tceol gegyrwan",
    "39": "hildewæpnum\tond heaðowædum,",
    "40": "billum ond byrnum;\thim on bearme læg",
    "41": "madma mænigo,\tþa him mid scoldon",
    "42": "on flodes æht\tfeor gewitan.",
    "43": "Nalæs hi hine læssan\tlacum teodan,",
    "44": "þeodgestreonum,\tþon þa dydon",
    "45": "þe hine æt frumsceafte\tforð onsendon",
    "46": "ænne ofer yðe\tumborwesende.",
    "47": "þa gyt hie him asetton\tsegen geldenne",
    "48": "heah ofer heafod,\tleton holm beran,",
    "49": "geafon on garsecg;\thim wæs geomor sefa,",
    "50": "murnende mod.\tMen ne cunnon",
    "51": "secgan to soðe,\tselerædende,",
    "52": "hæleð under heofenum,\thwa þæm hlæste onfeng.",
    "53": "ða wæs on burgum\tBeowulf Scyldinga,",
    "54": "leof leodcyning,\tlonge þrage",
    "55": "folcum gefræge\t(fæder ellor hwearf,",
    "56": "aldor of earde),\toþþæt him eft onwoc",
    "57": "heah Healfdene;\theold þenden lifde,",
    "58": "gamol ond guðreouw,\tglæde Scyldingas.",
    "59": "ðæm feower bearn\tforð gerimed",
    "60": "in worold wocun,\tweoroda ræswan,",
    "61": "Heorogar ond Hroðgar\tond Halga til;",
    "62": "hyrde ic þæt\twæs Onelan cwen,",
    "63": "Heaðoscilfingas\thealsgebedda.",
    "64": "þa wæs Hroðgare\theresped gyfen,",
    "65": "wiges weorðmynd,\tþæt him his winemagas",
    "66": "georne hyrdon,\toðð þæt seo geogoð geweox,",
    "67": "magodriht micel.\tHim on mod bearn",
    "68": "þæt healreced\thatan wolde,",
    "69": "medoærn micel,\tmen gewyrcean",
    "70": "þonne yldo bearn\tæfre gefrunon,",
    "71": "ond þær on innan\teall gedælan",
    "72": "geongum ond ealdum,\tswylc him god sealde,",
    "73": "buton folcscare\tond feorum gumena.",
    "74": "ða ic wide gefrægn\tweorc gebannan",
    "75": "manigre mægþe\tgeond þisne middangeard,",
    "76": "folcstede frætwan.\tHim on fyrste gelomp,",
    "77": "ædre mid yldum,\tþæt hit wearð ealgearo,",
    "78": "healærna mæst;\tscop him Heort naman",
    "79": "se þe his wordes geweald\twide hæfde.",
    "80": "He beot ne aleh,\tbeagas dælde,",
    "81": "sinc æt symle.\tSele hlifade,",
    "82": "heah ond horngeap,\theaðowylma bad,",
    "83": "laðan liges;\tne wæs hit lenge þa gen",
    "84": "þæt se ecghete\taþumsweorum",
    "85": "æfter wælniðe\twæcnan scolde.",
    "86": "ða se ellengæst\tearfoðlice",
    "87": "þrage geþolode,\tse þe in þystrum bad,",
    "88": "þæt he dogora gehwam\tdream gehyrde",
    "89": "hludne in healle;\tþær wæs hearpan sweg,",
    "90": "swutol sang scopes.\tSægde se þe cuþe",
    "91": "frumsceaft fira\tfeorran reccan,",
    "92": "cwæð þæt se ælmihtiga\teorðan worhte,",
    "93": "wlitebeorhtne wang,\tswa wæter bebugeð,",
    "94": "gesette sigehreþig\tsunnan ond monan",
    "95": "leoman to leohte\tlandbuendum",
    "96": "ond gefrætwade\tfoldan sceatas",
    "97": "leomum ond leafum,\tlif eac gesceop",
    "98": "cynna gehwylcum\tþara ðe cwice hwyrfaþ.",
    "99": "Swa ða drihtguman\tdreamum lifdon",
    "100": "eadiglice,\toððæt an ongan",
    "101": "fyrene fremman\tfeond on helle.",
    "102": "Wæs se grimma gæst\tGrendel haten,",
    "103": "mære mearcstapa,\tse þe moras heold,",
    "104": "fen ond fæsten;\tfifelcynnes eard",
    "105": "wonsæli wer\tweardode hwile,",
    "106": "siþðan him scyppend\tforscrifen hæfde",
    "107": "in Caines cynne.\tþone cwealm gewræc",
    "108": "ece drihten,\tþæs þe he Abel slog;",
    "109": "ne gefeah he þære fæhðe,\tac he hine feor forwræc,",
    "110": "metod for þy mane,\tmancynne fram.",
    "111": "þanon untydras\tealle onwocon,",
    "112": "eotenas ond ylfe\tond orcneas,",
    "113": "swylce gigantas,\tþa wið gode wunnon",
    "114": "lange þrage;\the him ðæs lean forgeald.",
    "115": "Gewat ða neosian,\tsyþðan niht becom,",
    "116": "hean huses,\thu hit Hringdene",
    "117": "æfter beorþege\tgebun hæfdon.",
    "118": "Fand þa ðær inne\tæþelinga gedriht",
    "119": "swefan æfter symble;\tsorge ne cuðon,",
    "120": "wonsceaft wera.\tWiht unhælo,",
    "121": "grim ond grædig,\tgearo sona wæs,",
    "122": "reoc ond reþe,\tond on ræste genam",
    "123": "þritig þegna,\tþanon eft gewat",
    "124": "huðe hremig\tto ham faran,",
    "125": "mid þære wælfylle\twica neosan.",
    "126": "ða wæs on uhtan\tmid ærdæge",
    "127": "Grendles guðcræft\tgumum undyrne;",
    "128": "þa wæs æfter wiste\twop up ahafen,",
    "129": "micel morgensweg.\tMære þeoden,",
    "130": "æþeling ærgod,\tunbliðe sæt,",
    "131": "þolode ðryðswyð,\tþegnsorge dreah,",
    "132": "syðþan hie þæs laðan\tlast sceawedon,",
    "133": "wergan gastes;\twæs þæt gewin to strang,",
    "134": "lað ond longsum.\tNæs hit lengra fyrst,",
    "135": "ac ymb ane niht\teft gefremede",
    "136": "morðbeala mare\tond no mearn fore,",
    "137": "fæhðe ond fyrene;\twæs to fæst on þam.",
    "138": "þa wæs eaðfynde\tþe him elles hwær",
    "139": "gerumlicor\træste sohte,",
    "140": "bed æfter burum,\tða him gebeacnod wice\tsweotolan tacne",
    "141": "healðegnes hete;\theold hyne syðþan",
    "142": "fyr ond fæstor\tse þæm feonde ætwand.",
    "143": "Swa rixode\tond wið rihte wan,",
    "144": "ana wið eallum,\toðþæt idel stod",
    "145": "husa selest.\tWæs seo hwil micel;",
    "146": "XII wintra tid\ttorn geþolode",
    "147": "wine Scyldinga,\tweana gehwelcne,",
    "148": "sidra sorga.\tForðam secgum wearð,",
    "149": "ylda bearnum,\tundyrne cuð,",
    "150": "gyddum geomore,\tþætte Grendel wan",
    "151": "hwile wið Hroþgar,\theteniðas wæg,",
    "152": "fyrene ond fæhðe\tfela missera,",
    "153": "singale sæce,\tsibbe ne wolde",
    "154": "wið manna hwone\tmægenes Deniga,",
    "155": "feorhbealo feorran,\tfea þingian,",
    "156": "ne þær nænig witena\twenan þorfte",
    "157": "beorhtre bote\tto banan folmum,",
    "158": "ac se æglæca\tehtende wæs,",
    "159": "deorc deaþscua,\tduguþe ond geogoþe,",
    "160": "seomade ond syrede,\tsinnihte heold",
    "161": "mistige moras;\tmen ne cunnon",
    "162": "hwyder helrunan\thwyrftum scriþað.",
    "163": "Swa fela fyrena\tfeond mancynnes,",
    "164": "atol angengea,\toft gefremede,",
    "165": "heardra hynða.\tHeorot eardode,",
    "166": "sincfage sel\tsweartum nihtum;",
    "167": "no he þone gifstol\tgretan moste,",
    "168": "maþðum for metode,\tne his myne wisse.",
    "169": "þæt wæs wræc micel\twine Scyldinga,",
    "170": "modes brecða.\tMonig oft gesæt",
    "171": "rice to rune;\træd eahtedon",
    "172": "hwæt swiðferhðum\tselest wære",
    "173": "wið færgryrum\tto gefremmanne.",
    "174": "Hwilum hie geheton\tæt hærgtrafum",
    "175": "wigweorþunga,\twordum bædon",
    "176": "þæt him gastbona\tgeoce gefremede",
    "177": "wið þeodþreaum.\tSwylc wæs þeaw hyra,",
    "178": "hæþenra hyht;\thelle gemundon",
    "179": "in modsefan,\tmetod hie ne cuþon,",
    "180": "dæda demend,\tne wiston hie drihten god,",
    "181": "ne hie huru heofena helm\therian ne cuþon,",
    "182": "wuldres waldend.\tWa bið þæm ðe sceal",
    "183": "þurh sliðne nið\tsawle bescufan",
    "184": "in fyres fæþm,\tfrofre ne wenan,",
    "185": "wihte gewendan;\twel bið þæm þe mot",
    "186": "æfter deaðdæge\tdrihten secean",
    "187": "ond to fæder fæþmum\tfreoðo wilnian.",
    "188": "Swa ða mælceare\tmaga Healfdenes",
    "189": "singala seað,\tne mihte snotor hæleð",
    "190": "wean onwendan;\twæs þæt gewin to swyð,",
    "191": "laþ ond longsum,\tþe on ða leode becom,",
    "192": "nydwracu niþgrim,\tnihtbealwa mæst.",
    "193": "þæt fram ham gefrægn\tHigelaces þegn,",
    "194": "god mid Geatum,\tGrendles dæda;",
    "195": "se wæs moncynnes\tmægenes strengest",
    "196": "on þæm dæge\tþysses lifes,",
    "197": "æþele ond eacen.\tHet him yðlidan",
    "198": "godne gegyrwan,\tcwæð, he guðcyning",
    "199": "ofer swanrade\tsecean wolde,",
    "200": "mærne þeoden,\tþa him wæs manna þearf.",
    "201": "ðone siðfæt him\tsnotere ceorlas",
    "202": "lythwon logon,\tþeah he him leof wære;",
    "203": "hwetton higerofne,\thæl sceawedon.",
    "204": "Hæfde se goda\tGeata leoda",
    "205": "cempan gecorone\tþara þe he cenoste",
    "206": "findan mihte;\tXVna sum",
    "207": "sundwudu sohte;\tsecg wisade,",
    "208": "lagucræftig mon,\tlandgemyrcu.",
    "209": "Fyrst forð gewat.\tFlota wæs on yðum,",
    "210": "bat under beorge.\tBeornas gearwe",
    "211": "on stefn stigon;\tstreamas wundon,",
    "212": "sund wið sande;\tsecgas bæron",
    "213": "on bearm nacan\tbeorhte frætwe,",
    "214": "guðsearo geatolic;\tguman ut scufon,",
    "215": "weras on wilsið,\twudu bundenne.",
    "216": "Gewat þa ofer wægholm,\twinde gefysed,",
    "217": "flota famiheals\tfugle gelicost,",
    "218": "oðþæt ymb antid\toþres dogores",
    "219": "wundenstefna\tgewaden hæfde",
    "220": "þæt ða liðende\tland gesawon,",
    "221": "brimclifu blican,\tbeorgas steape,",
    "222": "side sænæssas;\tþa wæs sund liden,",
    "223": "eoletes æt ende.\tþanon up hraðe",
    "224": "Wedera leode\ton wang stigon,",
    "225": "sæwudu sældon\t(syrcan hrysedon,",
    "226": "guðgewædo),\tgode þancedon",
    "227": "þæs þe him yþlade\teaðe wurdon.",
    "228": "þa of wealle geseah\tweard Scildinga,",
    "229": "se þe holmclifu\thealdan scolde,",
    "230": "beran ofer bolcan\tbeorhte randas,",
    "231": "fyrdsearu fuslicu;\thine fyrwyt bræc",
    "232": "modgehygdum,\thwæt þa men wæron.",
    "233": "Gewat him þa to waroðe\twicge ridan",
    "234": "þegn Hroðgares,\tþrymmum cwehte",
    "235": "mægenwudu mundum,\tmeþelwordum frægn:",
    "236": "\"Hwæt syndon ge\tsearohæbbendra,",
    "237": "byrnum werede,\tþe þus brontne ceol",
    "238": "ofer lagustræte\tlædan cwomon,",
    "239": "hider ofer holmas?\t...le wæs",
    "240": "endesæta,\tægwearde heold,",
    "241": "þe on land Dena\tlaðra nænig",
    "242": "mid scipherge\tsceðþan ne meahte.",
    "243": "No her cuðlicor\tcuman ongunnon",
    "244": "lindhæbbende;\tne ge leafnesword",
    "245": "guðfremmendra\tgearwe ne wisson,",
    "246": "maga gemedu.\tNæfre ic maran geseah",
    "247": "eorla ofer eorþan\tðonne is eower sum,",
    "248": "secg on searwum;\tnis þæt seldguma,",
    "249": "wæpnum geweorðad,\tnæfne him his wlite leoge,",
    "250": "ænlic ansyn.\tNu ic eower sceal",
    "251": "frumcyn witan,\tær ge fyr heonan,",
    "252": "leassceaweras,\ton land Dena",
    "253": "furþur feran.\tNu ge feorbuend,",
    "254": "mereliðende,\tminne gehyrað",
    "255": "anfealdne geþoht:\tOfost is selest",
    "256": "to gecyðanne\thwanan eowre cyme syndon.\"",
    "257": "Him se yldesta\tondswarode,",
    "258": "werodes wisa,\twordhord onleac:",
    "259": "\"We synt gumcynnes\tGeata leode",
    "260": "ond Higelaces\theorðgeneatas.",
    "261": "Wæs min fæder\tfolcum gecyþed,",
    "262": "æþele ordfruma,\tEcgþeow haten.",
    "263": "Gebad wintra worn,\tær he on weg hwurfe,",
    "264": "gamol of geardum;\thine gearwe geman",
    "265": "witena welhwylc\twide geond eorþan.",
    "266": "We þurh holdne hige\thlaford þinne,",
    "267": "sunu Healfdenes,\tsecean cwomon,",
    "268": "leodgebyrgean;\twes þu us larena god.",
    "269": "Habbað we to þæm mæran\tmicel ærende,",
    "270": "Deniga frean,\tne sceal þær dyrne sum",
    "271": "wesan, þæs ic wene.\tþu wast (gif hit is",
    "272": "swa we soþlice\tsecgan hyrdon)",
    "273": "þæt mid Scyldingum\tsceaðona ic nat hwylc,",
    "274": "deogol dædhata,\tdeorcum nihtum",
    "275": "eaweð þurh egsan\tuncuðne nið,",
    "276": "hynðu ond hrafyl.\tIc þæs Hroðgar mæg",
    "277": "þurh rumne sefan\træd gelæran,",
    "278": "hu he frod ond god\tfeond oferswyðeþ,",
    "279": "gyf him edwendan\tæfre scolde",
    "280": "bealuwa bisigu,\tbot eft cuman,",
    "281": "ond þa cearwylmas\tcolran wurðaþ;",
    "282": "oððe a syþðan\tearfoðþrage,",
    "283": "þreanyd þolað,\tþenden þær wunað",
    "284": "on heahstede\thusa selest.\"",
    "285": "Weard maþelode,\tðær on wicge sæt,",
    "286": "ombeht unforht:\t\"æghwæþres sceal",
    "287": "scearp scyldwiga\tgescad witan,",
    "288": "worda ond worca,\tse þe wel þenceð.",
    "289": "Ic þæt gehyre,\tþæt þis is hold weorod",
    "290": "frean Scyldinga.\tGewitaþ forð beran",
    "291": "wæpen ond gewædu;\tic eow wisige.",
    "292": "Swylce ic maguþegnas\tmine hate",
    "293": "wið feonda gehwone\tflotan eowerne,",
    "294": "niwtyrwydne\tnacan on sande",
    "295": "arum healdan,\toþðæt eft byreð",
    "296": "ofer lagustreamas\tleofne mannan",
    "297": "wudu wundenhals\tto Wedermearce,",
    "298": "godfremmendra\tswylcum gifeþe bið",
    "299": "þæt þone hilderæs\thal gedigeð.\"",
    "300": "Gewiton him þa feran.\tFlota stille bad,",
    "301": "seomode on sale\tsidfæþmed scip,",
    "302": "on ancre fæst.\tEoforlic scionon",
    "303": "ofer hleorberan\tgehroden golde,",
    "304": "fah ond fyrheard;\tferhwearde heold",
    "305": "guþmod grimmon.\tGuman onetton,",
    "306": "sigon ætsomne,\toþþæt hy sæl timbred,",
    "307": "geatolic ond goldfah,\tongyton mihton;",
    "308": "þæt wæs foremærost\tfoldbuendum",
    "309": "receda under roderum,\ton þæm se rica bad;",
    "310": "lixte se leoma\tofer landa fela.",
    "311": "Him þa hildedeor\thof modigra",
    "312": "torht getæhte,\tþæt hie him to mihton",
    "313": "gegnum gangan;\tguðbeorna sum",
    "314": "wicg gewende,\tword æfter cwæð:",
    "315": "\"Mæl is me to feran;\tfæder alwalda",
    "316": "mid arstafum\teowic gehealde",
    "317": "siða gesunde.\tIc to sæ wille",
    "318": "wið wrað werod\twearde healdan.\"",
    "319": "Stræt wæs stanfah,\tstig wisode",
    "320": "gumum ætgædere.\tGuðbyrne scan",
    "321": "heard hondlocen,\thringiren scir",
    "322": "song in searwum,\tþa hie to sele furðum",
    "323": "in hyra gryregeatwum\tgangan cwomon.",
    "324": "Setton sæmeþe\tside scyldas,",
    "325": "rondas regnhearde,\twið þæs recedes weal,",
    "326": "bugon þa to bence.\tByrnan hringdon,",
    "327": "guðsearo gumena;\tgaras stodon,",
    "328": "sæmanna searo,\tsamod ætgædere,",
    "329": "æscholt ufan græg;\twæs se irenþreat",
    "330": "wæpnum gewurþad.\tþa ðær wlonc hæleð",
    "331": "oretmecgas\tæfter æþelum frægn:",
    "332": "\"Hwanon ferigeað ge\tfætte scyldas,",
    "333": "græge syrcan\tond grimhelmas,",
    "334": "heresceafta heap?\tIc eom Hroðgares",
    "335": "ar ond ombiht.\tNe seah ic elþeodige",
    "336": "þus manige men\tmodiglicran.",
    "337": "Wen ic þæt ge for wlenco,\tnalles for wræcsiðum,",
    "338": "ac for higeþrymmum\tHroðgar sohton.\"",
    "339": "Him þa ellenrof\tandswarode,",
    "340": "wlanc Wedera leod,\tword æfter spræc,",
    "341": "heard under helme:\t\"We synt Higelaces",
    "342": "beodgeneatas;\tBeowulf is min nama.",
    "343": "Wille ic asecgan\tsunu Healfdenes,",
    "344": "mærum þeodne,\tmin ærende,",
    "345": "aldre þinum,\tgif he us geunnan wile",
    "346": "þæt we hine swa godne\tgretan moton.\"",
    "347": "Wulfgar maþelode\t(þæt wæs Wendla leod;",
    "348": "wæs his modsefa\tmanegum gecyðed,",
    "349": "wig ond wisdom):\t\"Ic þæs wine Deniga,",
    "350": "frean Scildinga,\tfrinan wille,",
    "351": "beaga bryttan,\tswa þu bena eart,",
    "352": "þeoden mærne,\tymb þinne sið,",
    "353": "ond þe þa ondsware\tædre gecyðan",
    "354": "ðe me se goda\tagifan þenceð.\"",
    "355": "Hwearf þa hrædlice\tþær Hroðgar sæt",
    "356": "eald ond anhar\tmid his eorla gedriht;",
    "357": "eode ellenrof,\tþæt he for eaxlum gestod",
    "358": "Deniga frean;\tcuþe he duguðe þeaw.",
    "359": "Wulfgar maðelode\tto his winedrihtne:",
    "360": "\"Her syndon geferede,\tfeorran cumene",
    "361": "ofer geofenes begang\tGeata leode;",
    "362": "þone yldestan\toretmecgas",
    "363": "Beowulf nemnað.\tHy benan synt",
    "364": "þæt hie, þeoden min,\twið þe moton",
    "365": "wordum wrixlan.\tNo ðu him wearne geteoh",
    "366": "ðinra gegncwida,\tglædman Hroðgar.",
    "367": "Hy on wiggetawum\twyrðe þinceað",
    "368": "eorla geæhtlan;\thuru se aldor deah,",
    "369": "se þæm heaðorincum\thider wisade.\"",
    "370": "Hroðgar maþelode,\thelm Scyldinga:",
    "371": "\"Ic hine cuðe\tcnihtwesende.",
    "372": "Wæs his ealdfæder\tEcgþeo haten,",
    "373": "ðæm to ham forgeaf\tHreþel Geata",
    "374": "angan dohtor;\tis his eafora nu",
    "375": "heard her cumen,\tsohte holdne wine.",
    "376": "ðonne sægdon þæt\tsæliþende,",
    "377": "þa ðe gifsceattas\tGeata fyredon",
    "378": "þyder to þance,\tþæt he XXXtiges",
    "379": "manna mægencræft\ton his mundgripe",
    "380": "heaþorof hæbbe.\tHine halig god",
    "381": "for arstafum\tus onsende,",
    "382": "to Westdenum,\tþæs ic wen hæbbe,",
    "383": "wið Grendles gryre.\tIc þæm godan sceal",
    "384": "for his modþræce\tmadmas beodan.",
    "385": "Beo ðu on ofeste,\that in gan",
    "386": "seon sibbegedriht\tsamod ætgædere;",
    "387": "gesaga him eac wordum\tþæt hie sint wilcuman",
    "388": "Deniga leodum.\"",
    "389": "word inne abead:",
    "390": "\"Eow het secgan\tsigedrihten min,",
    "391": "aldor Eastdena,\tþæt he eower æþelu can,",
    "392": "ond ge him syndon\tofer sæwylmas",
    "393": "heardhicgende\thider wilcuman.",
    "394": "Nu ge moton gangan\tin eowrum guðgeatawum",
    "395": "under heregriman\tHroðgar geseon;",
    "396": "lætað hildebord\ther onbidan,",
    "397": "wudu, wælsceaftas,\tworda geþinges.\"",
    "398": "Aras þa se rica,\tymb hine rinc manig,",
    "399": "þryðlic þegna heap;\tsume þær bidon,",
    "400": "heaðoreaf heoldon,\tswa him se hearda bebead.",
    "401": "Snyredon ætsomne,\tþa secg wisode,",
    "402": "under Heorotes hrof",
    "403": "heard under helme,\tþæt he on heoðe gestod.",
    "404": "Beowulf maðelode\t(on him byrne scan,",
    "405": "searonet seowed\tsmiþes orþancum):",
    "406": "\"Wæs þu, Hroðgar, hal!\tIc eom Higelaces",
    "407": "mæg ond magoðegn;\thæbbe ic mærða fela",
    "408": "ongunnen on geogoþe.\tMe wearð Grendles þing",
    "409": "on minre eþeltyrf\tundyrne cuð;",
    "410": "secgað sæliðend\tþæt þæs sele stande,",
    "411": "reced selesta,\trinca gehwylcum",
    "412": "idel ond unnyt,\tsiððan æfenleoht",
    "413": "under heofenes hador\tbeholen weorþeð.",
    "414": "þa me þæt gelærdon\tleode mine",
    "415": "þa selestan,\tsnotere ceorlas,",
    "416": "þeoden Hroðgar,\tþæt ic þe sohte,",
    "417": "forþan hie mægenes cræft\tminne cuþon,",
    "418": "selfe ofersawon,\tða ic of searwum cwom,",
    "419": "fah from feondum,\tþær ic fife geband,",
    "420": "yðde eotena cyn\tond on yðum slog",
    "421": "niceras nihtes,\tnearoþearfe dreah,",
    "422": "wræc Wedera nið\t(wean ahsodon),",
    "423": "forgrand gramum,\tond nu wið Grendel sceal,",
    "424": "wið þam aglæcan,\tana gehegan",
    "425": "ðing wið þyrse.\tIc þe nu ða,",
    "426": "brego Beorhtdena,\tbiddan wille,",
    "427": "eodor Scyldinga,\tanre bene,",
    "428": "þæt ðu me ne forwyrne,\twigendra hleo,",
    "429": "freowine folca,\tnu ic þus feorran com,",
    "430": "þæt ic mote ana\tond minra eorla gedryht,",
    "431": "þes hearda heap,\tHeorot fælsian.",
    "432": "Hæbbe ic eac geahsod\tþæt se æglæca",
    "433": "for his wonhydum\twæpna ne recceð.",
    "434": "Ic þæt þonne forhicge\t(swa me Higelac sie,",
    "435": "min mondrihten,\tmodes bliðe),",
    "436": "þæt ic sweord bere\toþðe sidne scyld,",
    "437": "geolorand to guþe,\tac ic mid grape sceal",
    "438": "fon wið feonde\tond ymb feorh sacan,",
    "439": "lað wið laþum;\tðær gelyfan sceal",
    "440": "dryhtnes dome\tse þe hine deað nimeð.",
    "441": "Wen ic þæt he wille,\tgif he wealdan mot,",
    "442": "in þæm guðsele\tGeotena leode",
    "443": "etan unforhte,\tswa he oft dyde,",
    "444": "mægen Hreðmanna.\tNa þu minne þearft",
    "445": "hafalan hydan,\tac he me habban wile",
    "446": "dreore fahne,\tgif mec deað nimeð.",
    "447": "Byreð blodig wæl,\tbyrgean þenceð,",
    "448": "eteð angenga\tunmurnlice,",
    "449": "mearcað morhopu;\tno ðu ymb mines ne þearft",
    "450": "lices feorme\tleng sorgian.",
    "451": "Onsend Higelace,\tgif mec hild nime,",
    "452": "beaduscruda betst,\tþæt mine breost wereð,",
    "453": "hrægla selest;\tþæt is Hrædlan laf,",
    "454": "Welandes geweorc.\tGæð a wyrd swa hio scel.\"",
    "455": "Hroðgar maþelode,\thelm Scyldinga:",
    "456": "\"For gewyrhtum þu,\twine min Beowulf,",
    "457": "ond for arstafum\tusic sohtest.",
    "458": "Gesloh þin fæder\tfæhðe mæste;",
    "459": "wearþ he Heaþolafe\tto handbonan",
    "460": "mid Wilfingum;\tða hine Wedera cyn",
    "461": "for herebrogan\thabban ne mihte.",
    "462": "þanon he gesohte\tSuðdena folc",
    "463": "ofer yða gewealc,\tArscyldinga.",
    "464": "ða ic furþum weold\tfolce Deniga",
    "465": "ond on geogoðe heold\tginne rice,",
    "466": "hordburh hæleþa;\tða wæs Heregar dead,",
    "467": "min yldra mæg\tunlifigende,",
    "468": "bearn Healfdenes;\tse wæs betera ðonne ic.",
    "469": "Siððan þa fæhðe\tfeo þingode;",
    "470": "sende ic Wylfingum\tofer wæteres hrycg",
    "471": "ealde madmas;\the me aþas swor.",
    "472": "Sorh is me to secganne\ton sefan minum",
    "473": "gumena ængum\thwæt me Grendel hafað",
    "474": "hynðo on Heorote\tmid his heteþancum,",
    "475": "færniða gefremed.\tIs min fletwerod,",
    "476": "wigheap gewanod;\thie wyrd forsweop",
    "477": "on Grendles gryre.\tGod eaþe mæg",
    "478": "þone dolsceaðan\tdæda getwæfan.",
    "479": "Ful oft gebeotedon\tbeore druncne",
    "480": "ofer ealowæge\toretmecgas",
    "481": "þæt hie in beorsele\tbidan woldon",
    "482": "Grendles guþe\tmid gryrum ecga.",
    "483": "ðonne wæs þeos medoheal\ton morgentid,",
    "484": "drihtsele dreorfah,\tþonne dæg lixte,",
    "485": "eal bencþelu\tblode bestymed,",
    "486": "heall heorudreore;\tahte ic holdra þy læs,",
    "487": "deorre duguðe,\tþe þa deað fornam.",
    "488": "Site nu to symle\tond onsæl meoto,",
    "489": "sigehreð secgum,\tswa þin sefa hwette.\"",
    "490": "þa wæs Geatmæcgum\tgeador ætsomne",
    "491": "on beorsele\tbenc gerymed;",
    "492": "þær swiðferhþe\tsittan eodon,",
    "493": "þryðum dealle.\tþegn nytte beheold,",
    "494": "se þe on handa bær\throden ealowæge,",
    "495": "scencte scir wered.\tScop hwilum sang",
    "496": "hador on Heorote.\tþær wæs hæleða dream,",
    "497": "duguð unlytel\tDena ond Wedera.",
    "498": "Unferð maþelode,\tEcglafes bearn,",
    "499": "þe æt fotum sæt\tfrean Scyldinga,",
    "500": "onband beadurune\t(wæs him Beowulfes sið,",
    "501": "modges merefaran,\tmicel æfþunca,",
    "502": "forþon þe he ne uþe\tþæt ænig oðer man",
    "503": "æfre mærða þon ma\tmiddangeardes",
    "504": "gehedde under heofenum\tþonne he sylfa):",
    "505": "\"Eart þu se Beowulf,\tse þe wið Brecan wunne,",
    "506": "on sidne sæ\tymb sund flite,",
    "507": "ðær git for wlence\twada cunnedon",
    "508": "ond for dolgilpe\ton deop wæter",
    "509": "aldrum neþdon?\tNe inc ænig mon,",
    "510": "ne leof ne lað,\tbelean mihte",
    "511": "sorhfullne sið,\tþa git on sund reon.",
    "512": "þær git eagorstream\tearmum þehton,",
    "513": "mæton merestræta,\tmundum brugdon,",
    "514": "glidon ofer garsecg;\tgeofon yþum weol,",
    "515": "wintrys wylmum.\tGit on wæteres æht",
    "516": "seofon niht swuncon;\the þe æt sunde oferflat,",
    "517": "hæfde mare mægen.\tþa hine on morgentid",
    "518": "on Heaþoræmas\tholm up ætbær;",
    "519": "ðonon he gesohte\tswæsne ᛟ,",
    "520": "leof his leodum,\tlond Brondinga,",
    "521": "freoðoburh fægere,\tþær he folc ahte,",
    "522": "burh ond beagas.\tBeot eal wið þe",
    "523": "sunu Beanstanes\tsoðe gelæste.",
    "524": "ðonne wene ic to þe\twyrsan geþingea,",
    "525": "ðeah þu heaðoræsa\tgehwær dohte,",
    "526": "grimre guðe,\tgif þu Grendles dearst",
    "527": "nihtlongne fyrst\tnean bidan.\"",
    "528": "Beowulf maþelode,\tbearn Ecgþeowes:",
    "529": "\"Hwæt! þu worn fela,\twine min Unferð,",
    "530": "beore druncen\tymb Brecan spræce,",
    "531": "sægdest from his siðe.\tSoð ic talige,",
    "532": "þæt ic merestrengo\tmaran ahte,",
    "533": "earfeþo on yþum,\tðonne ænig oþer man.",
    "534": "Wit þæt gecwædon\tcnihtwesende",
    "535": "ond gebeotedon\t(wæron begen þa git",
    "536": "on geogoðfeore)\tþæt wit on garsecg ut",
    "537": "aldrum neðdon,\tond þæt geæfndon swa.",
    "538": "Hæfdon swurd nacod,\tþa wit on sund reon,",
    "539": "heard on handa;\twit unc wið hronfixas",
    "540": "werian þohton.\tNo he wiht fram me",
    "541": "flodyþum feor\tfleotan meahte,",
    "542": "hraþor on holme;\tno ic fram him wolde.",
    "543": "ða wit ætsomne\ton sæ wæron",
    "544": "fif nihta fyrst,\toþþæt unc flod todraf,",
    "545": "wado weallende,\twedera cealdost,",
    "546": "nipende niht,\tond norþanwind",
    "547": "heaðogrim ondhwearf;\threo wæron yþa.",
    "548": "Wæs merefixa\tmod onhrered;",
    "549": "þær me wið laðum\tlicsyrce min,",
    "550": "heard, hondlocen,\thelpe gefremede,",
    "551": "beadohrægl broden\ton breostum læg",
    "552": "golde gegyrwed.\tMe to grunde teah",
    "553": "fah feondscaða,\tfæste hæfde",
    "554": "grim on grape;\thwæþre me gyfeþe wearð",
    "555": "þæt ic aglæcan\torde geræhte,",
    "556": "hildebille;\theaþoræs fornam",
    "557": "mihtig meredeor\tþurh mine hand.",
    "558": "Swa mec gelome\tlaðgeteonan",
    "559": "þreatedon þearle.\tIc him þenode",
    "560": "deoran sweorde,\tswa hit gedefe wæs.",
    "561": "Næs hie ðære fylle\tgefean hæfdon,",
    "562": "manfordædlan,\tþæt hie me þegon,",
    "563": "symbel ymbsæton\tsægrunde neah;",
    "564": "ac on mergenne\tmecum wunde",
    "565": "be yðlafe\tuppe lægon,",
    "566": "sweordum aswefede,\tþæt syðþan na",
    "567": "ymb brontne ford\tbrimliðende",
    "568": "lade ne letton.\tLeoht eastan com,",
    "569": "beorht beacen godes;\tbrimu swaþredon,",
    "570": "þæt ic sænæssas\tgeseon mihte,",
    "571": "windige weallas.\tWyrd oft nereð",
    "572": "unfægne eorl,\tþonne his ellen deah.",
    "573": "Hwæþere me gesælde\tþæt ic mid sweorde ofsloh",
    "574": "niceras nigene.\tNo ic on niht gefrægn",
    "575": "under heofones hwealf\theardran feohtan,",
    "576": "ne on egstreamum\tearmran mannon;",
    "577": "hwaþere ic fara feng\tfeore gedigde,",
    "578": "siþes werig.\tða mec sæ oþbær,",
    "579": "flod æfter faroðe\ton Finna land,",
    "580": "wadu weallendu.\tNo ic wiht fram þe",
    "581": "swylcra searoniða\tsecgan hyrde,",
    "582": "billa brogan.\tBreca næfre git",
    "583": "æt heaðolace,\tne gehwæþer incer,",
    "584": "swa deorlice\tdæd gefremede",
    "585": "fagum sweordum\t(no ic þæs fela gylpe),",
    "586": "þeah ðu þinum broðrum\tto banan wurde,",
    "587": "heafodmægum;\tþæs þu in helle scealt",
    "588": "werhðo dreogan,\tþeah þin wit duge.",
    "589": "Secge ic þe to soðe,\tsunu Ecglafes,",
    "590": "þæt næfre Grendel swa fela\tgryra gefremede,",
    "591": "atol æglæca,\tealdre þinum,",
    "592": "hynðo on Heorote,\tgif þin hige wære,",
    "593": "sefa swa searogrim,\tswa þu self talast.",
    "594": "Ac he hafað onfunden\tþæt he þa fæhðe ne þearf,",
    "595": "atole ecgþræce\teower leode",
    "596": "swiðe onsittan,\tSigescyldinga;",
    "597": "nymeð nydbade,\tnænegum arað",
    "598": "leode Deniga,\tac he lust wigeð,",
    "599": "swefeð ond sendeþ,\tsecce ne weneþ",
    "600": "to Gardenum.\tAc ic him Geata sceal",
    "601": "eafoð ond ellen\tungeara nu,",
    "602": "guþe gebeodan.\tGæþ eft se þe mot",
    "603": "to medo modig,\tsiþþan morgenleoht",
    "604": "ofer ylda bearn\toþres dogores,",
    "605": "sunne sweglwered\tsuþan scineð.\"",
    "606": "þa wæs on salum\tsinces brytta,",
    "607": "gamolfeax ond guðrof;\tgeoce gelyfde",
    "608": "brego Beorhtdena,\tgehyrde on Beowulfe",
    "609": "folces hyrde\tfæstrædne geþoht.",
    "610": "ðær wæs hæleþa hleahtor,\thlyn swynsode,",
    "611": "word wæron wynsume.\tEode Wealhþeow forð,",
    "612": "cwen Hroðgares,\tcynna gemyndig,",
    "613": "grette goldhroden\tguman on healle,",
    "614": "ond þa freolic wif\tful gesealde",
    "615": "ærest Eastdena\teþelwearde,",
    "616": "bæd hine bliðne\tæt þære beorþege,",
    "617": "leodum leofne.\tHe on lust geþeah",
    "618": "symbel ond seleful,\tsigerof kyning.",
    "619": "Ymbeode þa\tides Helminga",
    "620": "duguþe ond geogoþe\tdæl æghwylcne,",
    "621": "sincfato sealde,\toþþæt sæl alamp",
    "622": "þæt hio Beowulfe,\tbeaghroden cwen",
    "623": "mode geþungen,\tmedoful ætbær;",
    "624": "grette Geata leod,\tgode þancode",
    "625": "wisfæst wordum\tþæs ðe hire se willa gelamp",
    "626": "þæt heo on ænigne\teorl gelyfde",
    "627": "fyrena frofre.\tHe þæt ful geþeah,",
    "628": "wælreow wiga,\tæt Wealhþeon,",
    "629": "ond þa gyddode\tguþe gefysed;",
    "630": "Beowulf maþelode,\tbearn Ecgþeowes:",
    "631": "\"Ic þæt hogode,\tþa ic on holm gestah,",
    "632": "sæbat gesæt\tmid minra secga gedriht,",
    "633": "þæt ic anunga\teowra leoda",
    "634": "willan geworhte\toþðe on wæl crunge,",
    "635": "feondgrapum fæst.\tIc gefremman sceal",
    "636": "eorlic ellen,\toþðe endedæg",
    "637": "on þisse meoduhealle\tminne gebidan.\"",
    "638": "ðam wife þa word\twel licodon,",
    "639": "gilpcwide Geates;\teode goldhroden",
    "640": "freolicu folccwen\tto hire frean sittan.",
    "641": "þa wæs eft swa ær\tinne on healle",
    "642": "þryðword sprecen,\tðeod on sælum,",
    "643": "sigefolca sweg,\toþþæt semninga",
    "644": "sunu Healfdenes\tsecean wolde",
    "645": "æfenræste;\twiste þæm ahlæcan",
    "646": "to þæm heahsele\thilde geþinged,",
    "647": "siððan hie sunnan leoht\tgeseon ne meahton,",
    "648": "oþðe nipende\tniht ofer ealle,",
    "649": "scaduhelma gesceapu\tscriðan cwoman,",
    "650": "wan under wolcnum.\tWerod eall aras.",
    "651": "Gegrette þa\tguma oþerne,",
    "652": "Hroðgar Beowulf,\tond him hæl abead,",
    "653": "winærnes geweald,\tond þæt word acwæð:",
    "654": "\"Næfre ic ænegum men\tær alyfde,",
    "655": "siþðan ic hond ond rond\thebban mihte,",
    "656": "ðryþærn Dena\tbuton þe nu ða.",
    "657": "Hafa nu ond geheald\thusa selest,",
    "658": "gemyne mærþo,\tmægenellen cyð,",
    "659": "waca wið wraþum.\tNe bið þe wilna gad,",
    "660": "gif þu þæt ellenweorc\taldre gedigest.\"",
    "661": "ða him Hroþgar gewat\tmid his hæleþa gedryht,",
    "662": "eodur Scyldinga,\tut of healle;",
    "663": "wolde wigfruma\tWealhþeo secan,",
    "664": "cwen to gebeddan.\tHæfde kyningwuldor",
    "665": "Grendle togeanes,\tswa guman gefrungon,",
    "666": "seleweard aseted;\tsundornytte beheold",
    "667": "ymb aldor Dena,\teotonweard abead.",
    "668": "Huru Geata leod\tgeorne truwode",
    "669": "modgan mægnes,\tmetodes hyldo.",
    "670": "ða he him of dyde\tisernbyrnan,",
    "671": "helm of hafelan,\tsealde his hyrsted sweord,",
    "672": "irena cyst,\tombihtþegne,",
    "673": "ond gehealdan het\thildegeatwe.",
    "674": "Gespræc þa se goda\tgylpworda sum,",
    "675": "Beowulf Geata,\tær he on bed stige:",
    "676": "\"No ic me an herewæsmun\thnagran talige,",
    "677": "guþgeweorca,\tþonne Grendel hine;",
    "678": "forþan ic hine sweorde\tswebban nelle,",
    "679": "aldre beneotan,\tþeah ic eal mæge.",
    "680": "Nat he þara goda\tþæt he me ongean slea,",
    "681": "rand geheawe,\tþeah ðe he rof sie",
    "682": "niþgeweorca;\tac wit on niht sculon",
    "683": "secge ofersittan,\tgif he gesecean dear",
    "684": "wig ofer wæpen,\tond siþðan witig god",
    "685": "on swa hwæþere hond,\thalig dryhten,",
    "686": "mærðo deme,\tswa him gemet þince.\"",
    "687": "Hylde hine þa heaþodeor,\thleorbolster onfeng",
    "688": "eorles andwlitan,\tond hine ymb monig",
    "689": "snellic særinc\tselereste gebeah.",
    "690": "Nænig heora þohte\tþæt he þanon scolde",
    "691": "eft eardlufan\tæfre gesecean,",
    "692": "folc oþðe freoburh,\tþær he afeded wæs;",
    "693": "ac hie hæfdon gefrunen\tþæt hie ær to fela micles",
    "694": "in þæm winsele\twældeað fornam,",
    "695": "Denigea leode.\tAc him dryhten forgeaf",
    "696": "wigspeda gewiofu,\tWedera leodum,",
    "697": "frofor ond fultum,\tþæt hie feond heora",
    "698": "ðurh anes cræft\tealle ofercomon,",
    "699": "selfes mihtum.\tSoð is gecyþed",
    "700": "þæt mihtig god\tmanna cynnes",
    "701": "weold wideferhð.\tCom on wanre niht",
    "702": "scriðan sceadugenga.\tSceotend swæfon,",
    "703": "þa þæt hornreced\thealdan scoldon,",
    "704": "ealle buton anum.\tþæt wæs yldum cuþ",
    "705": "þæt hie ne moste,\tþa metod nolde,",
    "706": "se scynscaþa\tunder sceadu bregdan;",
    "707": "ac he wæccende\twraþum on andan",
    "708": "bad bolgenmod\tbeadwa geþinges.",
    "709": "ða com of more\tunder misthleoþum",
    "710": "Grendel gongan,\tgodes yrre bær;",
    "711": "mynte se manscaða\tmanna cynnes",
    "712": "sumne besyrwan\tin sele þam hean.",
    "713": "Wod under wolcnum\tto þæs þe he winreced,",
    "714": "goldsele gumena,\tgearwost wisse,",
    "715": "fættum fahne.\tNe wæs þæt forma sið",
    "716": "þæt he Hroþgares\tham gesohte;",
    "717": "næfre he on aldordagum\tær ne siþðan",
    "718": "heardran hæle,\thealðegnas fand.",
    "719": "Com þa to recede\trinc siðian,",
    "720": "dreamum bedæled.\tDuru sona onarn,",
    "721": "fyrbendum fæst,\tsyþðan he hire folmum æthran;",
    "722": "onbræd þa bealohydig,\tða he gebolgen wæs,",
    "723": "recedes muþan.\tRaþe æfter þon",
    "724": "on fagne flor\tfeond treddode,",
    "725": "eode yrremod;\thim of eagum stod",
    "726": "ligge gelicost\tleoht unfæger.",
    "727": "Geseah he in recede\trinca manige,",
    "728": "swefan sibbegedriht\tsamod ætgædere,",
    "729": "magorinca heap.\tþa his mod ahlog;",
    "730": "mynte þæt he gedælde,\tærþon dæg cwome,",
    "731": "atol aglæca,\tanra gehwylces",
    "732": "lif wið lice,\tþa him alumpen wæs",
    "733": "wistfylle wen.\tNe wæs þæt wyrd þa gen",
    "734": "þæt he ma moste\tmanna cynnes",
    "735": "ðicgean ofer þa niht.\tþryðswyð beheold",
    "736": "mæg Higelaces,\thu se manscaða",
    "737": "under færgripum\tgefaran wolde.",
    "738": "Ne þæt se aglæca\tyldan þohte,",
    "739": "ac he gefeng hraðe\tforman siðe",
    "740": "slæpendne rinc,\tslat unwearnum,",
    "741": "bat banlocan,\tblod edrum dranc,",
    "742": "synsnædum swealh;\tsona hæfde",
    "743": "unlyfigendes\teal gefeormod,",
    "744": "fet ond folma.\tForð near ætstop,",
    "745": "nam þa mid handa\thigeþihtigne",
    "746": "rinc on ræste,\træhte ongean",
    "747": "feond mid folme;\the onfeng hraþe",
    "748": "inwitþancum\tond wið earm gesæt.",
    "749": "Sona þæt onfunde\tfyrena hyrde",
    "750": "þæt he ne mette\tmiddangeardes,",
    "751": "eorþan sceata,\ton elran men",
    "752": "mundgripe maran.\tHe on mode wearð",
    "753": "forht on ferhðe;\tno þy ær fram meahte.",
    "754": "Hyge wæs him hinfus,\twolde on heolster fleon,",
    "755": "secan deofla gedræg;\tne wæs his drohtoð þær",
    "756": "swylce he on ealderdagum\tær gemette.",
    "757": "Gemunde þa se goda,\tmæg Higelaces,",
    "758": "æfenspræce,\tuplang astod",
    "759": "ond him fæste wiðfeng;\tfingras burston.",
    "760": "Eoten wæs utweard;\teorl furþur stop.",
    "761": "Mynte se mæra,\tþær he meahte swa,",
    "762": "widre gewindan\tond on weg þanon",
    "763": "fleon on fenhopu;\twiste his fingra geweald",
    "764": "on grames grapum.\tþæt wæs geocor sið",
    "765": "þæt se hearmscaþa\tto Heorute ateah.",
    "766": "Dryhtsele dynede;\tDenum eallum wearð,",
    "767": "ceasterbuendum,\tcenra gehwylcum,",
    "768": "eorlum ealuscerwen.\tYrre wæron begen,",
    "769": "reþe renweardas.\tReced hlynsode.",
    "770": "þa wæs wundor micel\tþæt se winsele",
    "771": "wiðhæfde heaþodeorum,\tþæt he on hrusan ne feol,",
    "772": "fæger foldbold;\tac he þæs fæste wæs",
    "773": "innan ond utan\tirenbendum",
    "774": "searoþoncum besmiþod.\tþær fram sylle abeag",
    "775": "medubenc monig,\tmine gefræge,",
    "776": "golde geregnad,\tþær þa graman wunnon.",
    "777": "þæs ne wendon ær\twitan Scyldinga",
    "778": "þæt hit a mid gemete\tmanna ænig,",
    "779": "betlic ond banfag,\ttobrecan meahte,",
    "780": "listum tolucan,\tnymþe liges fæþm",
    "781": "swulge on swaþule.\tSweg up astag",
    "782": "niwe geneahhe;\tNorðdenum stod",
    "783": "atelic egesa,\tanra gehwylcum",
    "784": "þara þe of wealle\twop gehyrdon,",
    "785": "gryreleoð galan\tgodes ondsacan,",
    "786": "sigeleasne sang,\tsar wanigean",
    "787": "helle hæfton.\tHeold hine fæste",
    "788": "se þe manna wæs\tmægene strengest",
    "789": "on þæm dæge\tþysses lifes.",
    "790": "Nolde eorla hleo\tænige þinga",
    "791": "þone cwealmcuman\tcwicne forlætan,",
    "792": "ne his lifdagas\tleoda ænigum",
    "793": "nytte tealde.\tþær genehost brægd",
    "794": "eorl Beowulfes\tealde lafe,",
    "795": "wolde freadrihtnes\tfeorh ealgian,",
    "796": "mæres þeodnes,\tðær hie meahton swa.",
    "797": "Hie þæt ne wiston,\tþa hie gewin drugon,",
    "798": "heardhicgende\thildemecgas,",
    "799": "ond on healfa gehwone\theawan þohton,",
    "800": "sawle secan,\tþone synscaðan",
    "801": "ænig ofer eorþan\tirenna cyst,",
    "802": "guðbilla nan,\tgretan nolde,",
    "803": "ac he sigewæpnum\tforsworen hæfde,",
    "804": "ecga gehwylcre.\tScolde his aldorgedal",
    "805": "on ðæm dæge\tþysses lifes",
    "806": "earmlic wurðan,\tond se ellorgast",
    "807": "on feonda geweald\tfeor siðian.",
    "808": "ða þæt onfunde\tse þe fela æror",
    "809": "modes myrðe\tmanna cynne,",
    "810": "fyrene gefremede\t(he wæs fag wið god),",
    "811": "þæt him se lichoma\tlæstan nolde,",
    "812": "ac hine se modega\tmæg Hygelaces",
    "813": "hæfde be honda;\twæs gehwæþer oðrum",
    "814": "lifigende lað.\tLicsar gebad",
    "815": "atol æglæca;\thim on eaxle wearð",
    "816": "syndolh sweotol,\tseonowe onsprungon,",
    "817": "burston banlocan.\tBeowulfe wearð",
    "818": "guðhreð gyfeþe;\tscolde Grendel þonan",
    "819": "feorhseoc fleon\tunder fenhleoðu,",
    "820": "secean wynleas wic;\twiste þe geornor",
    "821": "þæt his aldres wæs\tende gegongen,",
    "822": "dogera dægrim.\tDenum eallum wearð",
    "823": "æfter þam wælræse\twilla gelumpen.",
    "824": "Hæfde þa gefælsod\tse þe ær feorran com,",
    "825": "snotor ond swyðferhð,\tsele Hroðgares,",
    "826": "genered wið niðe;\tnihtweorce gefeh,",
    "827": "ellenmærþum.\tHæfde Eastdenum",
    "828": "Geatmecga leod\tgilp gelæsted,",
    "829": "swylce oncyþðe\tealle gebette,",
    "830": "inwidsorge,\tþe hie ær drugon",
    "831": "ond for þreanydum\tþolian scoldon,",
    "832": "torn unlytel.\tþæt wæs tacen sweotol,",
    "833": "syþðan hildedeor\thond alegde,",
    "834": "earm ond eaxle\t(þær wæs eal geador",
    "835": "Grendles grape)\tunder geapne hrof.",
    "836": "ða wæs on morgen\tmine gefræge",
    "837": "ymb þa gifhealle\tguðrinc monig;",
    "838": "ferdon folctogan\tfeorran ond nean",
    "839": "geond widwegas\twundor sceawian,",
    "840": "laþes lastas.\tNo his lifgedal",
    "841": "sarlic þuhte\tsecga ænegum",
    "842": "þara þe tirleases\ttrode sceawode,",
    "843": "hu he werigmod\ton weg þanon,",
    "844": "niða ofercumen,\ton nicera mere",
    "845": "fæge ond geflymed\tfeorhlastas bær.",
    "846": "ðær wæs on blode\tbrim weallende,",
    "847": "atol yða geswing\teal gemenged",
    "848": "haton heolfre,\theorodreore weol.",
    "849": "Deaðfæge deog,\tsiððan dreama leas",
    "850": "in fenfreoðo\tfeorh alegde,",
    "851": "hæþene sawle;\tþær him hel onfeng.",
    "852": "þanon eft gewiton\tealdgesiðas,",
    "853": "swylce geong manig\tof gomenwaþe",
    "854": "fram mere modge\tmearum ridan,",
    "855": "beornas on blancum.\tðær wæs Beowulfes",
    "856": "mærðo mæned;\tmonig oft gecwæð",
    "857": "þætte suð ne norð\tbe sæm tweonum",
    "858": "ofer eormengrund\toþer nænig",
    "859": "under swegles begong\tselra nære",
    "860": "rondhæbbendra,\trices wyrðra.",
    "861": "Ne hie huru winedrihten\twiht ne logon,",
    "862": "glædne Hroðgar,\tac þæt wæs god cyning.",
    "863": "Hwilum heaþorofe\thleapan leton,",
    "864": "on geflit faran\tfealwe mearas",
    "865": "ðær him foldwegas\tfægere þuhton,",
    "866": "cystum cuðe.\tHwilum cyninges þegn,",
    "867": "guma gilphlæden,\tgidda gemyndig,",
    "868": "se ðe ealfela\tealdgesegena",
    "869": "worn gemunde,\tword oþer fand",
    "870": "soðe gebunden;\tsecg eft ongan",
    "871": "sið Beowulfes\tsnyttrum styrian",
    "872": "ond on sped wrecan\tspel gerade,",
    "873": "wordum wrixlan.\tWelhwylc gecwæð",
    "874": "þæt he fram Sigemundes\tsecgan hyrde",
    "875": "ellendædum,\tuncuþes fela,",
    "876": "Wælsinges gewin,\twide siðas,",
    "877": "þara þe gumena bearn\tgearwe ne wiston,",
    "878": "fæhðe ond fyrena,\tbuton Fitela mid hine,",
    "879": "þonne he swulces hwæt\tsecgan wolde,",
    "880": "eam his nefan,\tswa hie a wæron",
    "881": "æt niða gehwam\tnydgesteallan;",
    "882": "hæfdon ealfela\teotena cynnes",
    "883": "sweordum gesæged.\tSigemunde gesprong",
    "884": "æfter deaðdæge\tdom unlytel,",
    "885": "syþðan wiges heard\twyrm acwealde,",
    "886": "hordes hyrde.\tHe under harne stan,",
    "887": "æþelinges bearn,\tana geneðde",
    "888": "frecne dæde,\tne wæs him Fitela mid.",
    "889": "Hwæþre him gesælde\tðæt þæt swurd þurhwod",
    "890": "wrætlicne wyrm,\tþæt hit on wealle ætstod,",
    "891": "dryhtlic iren;\tdraca morðre swealt.",
    "892": "Hæfde aglæca\telne gegongen",
    "893": "þæt he beahhordes\tbrucan moste",
    "894": "selfes dome;\tsæbat gehleod,",
    "895": "bær on bearm scipes\tbeorhte frætwa,",
    "896": "Wælses eafera.\tWyrm hat gemealt.",
    "897": "Se wæs wreccena\twide mærost",
    "898": "ofer werþeode,\twigendra hleo,",
    "899": "ellendædum\t(he þæs ær onðah),",
    "900": "siððan Heremodes\thild sweðrode,",
    "901": "eafoð ond ellen.\tHe mid Eotenum wearð",
    "902": "on feonda geweald\tforð forlacen,",
    "903": "snude forsended.\tHine sorhwylmas",
    "904": "lemede to lange;\the his leodum wearð,",
    "905": "eallum æþellingum\tto aldorceare;",
    "906": "swylce oft bemearn\tærran mælum",
    "907": "swiðferhþes sið\tsnotor ceorl monig,",
    "908": "se þe him bealwa to\tbote gelyfde,",
    "909": "þæt þæt ðeodnes bearn\tgeþeon scolde,",
    "910": "fæderæþelum onfon,\tfolc gehealdan,",
    "911": "hord ond hleoburh,\thæleþa rice,",
    "912": "ᛟ Scyldinga.\tHe þær eallum wearð,",
    "913": "mæg Higelaces,\tmanna cynne,",
    "914": "freondum gefægra;\thine fyren onwod.",
    "915": "Hwilum flitende\tfealwe stræte",
    "916": "mearum mæton.\tða wæs morgenleoht",
    "917": "scofen ond scynded.\tEode scealc monig",
    "918": "swiðhicgende\tto sele þam hean",
    "919": "searowundor seon;\tswylce self cyning",
    "920": "of brydbure,\tbeahhorda weard,",
    "921": "tryddode tirfæst\tgetrume micle,",
    "922": "cystum gecyþed,\tond his cwen mid him",
    "923": "medostigge mæt\tmægþa hose.",
    "924": "Hroðgar maþelode\t(he to healle geong,",
    "925": "stod on stapole,\tgeseah steapne hrof,",
    "926": "golde fahne,\tond Grendles hond):",
    "927": "\"ðisse ansyne\talwealdan þanc",
    "928": "lungre gelimpe!\tFela ic laþes gebad,",
    "929": "grynna æt Grendle;\ta mæg god wyrcan",
    "930": "wunder æfter wundre,\twuldres hyrde.",
    "931": "ðæt wæs ungeara\tþæt ic ænigra me",
    "932": "weana ne wende\tto widan feore",
    "933": "bote gebidan,\tþonne blode fah",
    "934": "husa selest\theorodreorig stod,",
    "935": "wea widscofen\twitena gehwylcum",
    "936": "ðara þe ne wendon\tþæt hie wideferhð",
    "937": "leoda landgeweorc\tlaþum beweredon",
    "938": "scuccum ond scinnum.\tNu scealc hafað",
    "939": "þurh drihtnes miht\tdæd gefremede",
    "940": "ðe we ealle\tær ne meahton",
    "941": "snyttrum besyrwan.\tHwæt, þæt secgan mæg",
    "942": "efne swa hwylc mægþa\tswa ðone magan cende",
    "943": "æfter gumcynnum,\tgyf heo gyt lyfað,",
    "944": "þæt hyre ealdmetod\teste wære",
    "945": "bearngebyrdo.\tNu ic, Beowulf, þec,",
    "946": "secg betsta,\tme for sunu wylle",
    "947": "freogan on ferhþe;\theald forð tela",
    "948": "niwe sibbe.\tNe bið þe nænigra gad",
    "949": "worolde wilna,\tþe ic geweald hæbbe.",
    "950": "Ful oft ic for læssan\tlean teohhode,",
    "951": "hordweorþunge\thnahran rince,",
    "952": "sæmran æt sæcce.\tþu þe self hafast",
    "953": "dædum gefremed\tþæt þin dom lyfað",
    "954": "awa to aldre.\tAlwalda þec",
    "955": "gode forgylde,\tswa he nu gyt dyde!\"",
    "956": "Beowulf maþelode,\tbearn Ecþeowes:",
    "957": "\"We þæt ellenweorc\testum miclum,",
    "958": "feohtan fremedon,\tfrecne geneðdon",
    "959": "eafoð uncuþes.\tUþe ic swiþor",
    "960": "þæt ðu hine selfne\tgeseon moste,",
    "961": "feond on frætewum\tfylwerigne.",
    "962": "Ic hine hrædlice\theardan clammum",
    "963": "on wælbedde\twriþan þohte,",
    "964": "þæt he for mundgripe\tminum scolde",
    "965": "licgean lifbysig,\tbutan his lic swice.",
    "966": "Ic hine ne mihte,\tþa metod nolde,",
    "967": "ganges getwæman,\tno ic him þæs georne ætfealh,",
    "968": "feorhgeniðlan;\twæs to foremihtig",
    "969": "feond on feþe.\tHwæþere he his folme forlet",
    "970": "to lifwraþe\tlast weardian,",
    "971": "earm ond eaxle.\tNo þær ænige swa þeah",
    "972": "feasceaft guma\tfrofre gebohte;",
    "973": "no þy leng leofað\tlaðgeteona,",
    "974": "synnum geswenced,\tac hyne sar hafað",
    "975": "mid nydgripe\tnearwe befongen,",
    "976": "balwon bendum.\tðær abidan sceal",
    "977": "maga mane fah\tmiclan domes,",
    "978": "hu him scir metod\tscrifan wille.\"",
    "979": "ða wæs swigra secg,\tsunu Eclafes,",
    "980": "on gylpspræce\tguðgeweorca,",
    "981": "siþðan æþelingas\teorles cræfte",
    "982": "ofer heanne hrof\thand sceawedon,",
    "983": "feondes fingras.\tForan æghwylc wæs,",
    "984": "stiðra nægla gehwylc,\tstyle gelicost,",
    "985": "hæþenes handsporu\thilderinces,",
    "986": "egl, unheoru.\tæghwylc gecwæð",
    "987": "þæt him heardra nan\thrinan wolde",
    "988": "iren ærgod,\tþæt ðæs ahlæcan",
    "989": "blodge beadufolme\tonberan wolde.",
    "990": "ða wæs haten hreþe\tHeort innanweard",
    "991": "folmum gefrætwod.\tFela þæra wæs,",
    "992": "wera ond wifa,\tþe þæt winreced,",
    "993": "gestsele gyredon.\tGoldfag scinon",
    "994": "web æfter wagum,\twundorsiona fela",
    "995": "secga gehwylcum\tþara þe on swylc starað.",
    "996": "Wæs þæt beorhte bold\ttobrocen swiðe,",
    "997": "eal inneweard\tirenbendum fæst,",
    "998": "heorras tohlidene.\tHrof ana genæs,",
    "999": "ealles ansund,\tþe se aglæca,",
    "1000": "fyrendædum fag,\ton fleam gewand,",
    "1001": "aldres orwena.\tNo þæt yðe byð",
    "1002": "to befleonne,\tfremme se þe wille,",
    "1003": "ac gesecan sceal\tsawlberendra,",
    "1004": "nyde genydde,\tniþða bearna,",
    "1005": "grundbuendra\tgearwe stowe,",
    "1006": "þær his lichoma\tlegerbedde fæst",
    "1007": "swefeþ æfter symle.\tþa wæs sæl ond mæl",
    "1008": "þæt to healle gang\tHealfdenes sunu;",
    "1009": "wolde self cyning\tsymbel þicgan.",
    "1010": "Ne gefrægen ic þa mægþe\tmaran weorode",
    "1011": "ymb hyra sincgyfan\tsel gebæran.",
    "1012": "Bugon þa to bence\tblædagande,",
    "1013": "fylle gefægon;\tfægere geþægon",
    "1014": "medoful manig\tmagas þara",
    "1015": "swiðhicgende\ton sele þam hean,",
    "1016": "Hroðgar ond Hroþulf.\tHeorot innan wæs",
    "1017": "freondum afylled;\tnalles facenstafas",
    "1018": "þeodscyldingas\tþenden fremedon.",
    "1019": "Forgeaf þa Beowulfe\tbearn Healfdenes",
    "1020": "segen gyldenne\tsigores to leane;",
    "1021": "hroden hildecumbor,\thelm ond byrnan,",
    "1022": "mære maðþumsweord\tmanige gesawon",
    "1023": "beforan beorn beran.\tBeowulf geþah",
    "1024": "ful on flette;\tno he þære feohgyfte",
    "1025": "for sceotendum\tscamigan ðorfte.",
    "1026": "Ne gefrægn ic freondlicor\tfeower madmas",
    "1027": "golde gegyrede\tgummanna fela",
    "1028": "in ealobence\toðrum gesellan.",
    "1029": "Ymb þæs helmes hrof\theafodbeorge",
    "1030": "wirum bewunden\twalu utan heold,",
    "1031": "þæt him fela laf\tfrecne ne meahton",
    "1032": "scurheard sceþðan,\tþonne scyldfreca",
    "1033": "ongean gramum\tgangan scolde.",
    "1034": "Heht ða eorla hleo\teahta mearas",
    "1035": "fætedhleore\ton flet teon,",
    "1036": "in under eoderas.\tþara anum stod",
    "1037": "sadol searwum fah,\tsince gewurþad;",
    "1038": "þæt wæs hildesetl\theahcyninges,",
    "1039": "ðonne sweorda gelac\tsunu Healfdenes",
    "1040": "efnan wolde.\tNæfre on ore læg",
    "1041": "widcuþes wig,\tðonne walu feollon.",
    "1042": "Ond ða Beowulfe\tbega gehwæþres",
    "1043": "eodor Ingwina\tonweald geteah,",
    "1044": "wicga ond wæpna,\thet hine wel brucan.",
    "1045": "Swa manlice\tmære þeoden,",
    "1046": "hordweard hæleþa,\theaþoræsas geald",
    "1047": "mearum ond madmum,\tswa hy næfre man lyhð,",
    "1048": "se þe secgan wile\tsoð æfter rihte.",
    "1049": "ða gyt æghwylcum\teorla drihten",
    "1050": "þara þe mid Beowulfe\tbrimlade teah",
    "1051": "on þære medubence\tmaþðum gesealde,",
    "1052": "yrfelafe,\tond þone ænne heht",
    "1053": "golde forgyldan,\tþone ðe Grendel ær",
    "1054": "mane acwealde,\tswa he hyra ma wolde,",
    "1055": "nefne him witig god\twyrd forstode",
    "1056": "ond ðæs mannes mod.\tMetod eallum weold",
    "1057": "gumena cynnes,\tswa he nu git deð.",
    "1058": "Forþan bið andgit\tæghwær selest,",
    "1059": "ferhðes foreþanc.\tFela sceal gebidan",
    "1060": "leofes ond laþes\tse þe longe her",
    "1061": "on ðyssum windagum\tworolde bruceð.",
    "1062": "þær wæs sang ond sweg\tsamod ætgædere",
    "1063": "fore Healfdenes\thildewisan,",
    "1064": "gomenwudu greted,\tgid oft wrecen,",
    "1065": "ðonne healgamen\tHroþgares scop",
    "1066": "æfter medobence\tmænan scolde",
    "1067": "be Finnes eaferum,\tða hie se fær begeat,",
    "1068": "hæleð Healfdena,\tHnæf Scyldinga,",
    "1069": "in Freswæle\tfeallan scolde.",
    "1070": "Ne huru Hildeburh\therian þorfte",
    "1071": "Eotena treowe;\tunsynnum wearð",
    "1072": "beloren leofum\tæt þam lindplegan,",
    "1073": "bearnum ond broðrum;\thie on gebyrd hruron,",
    "1074": "gare wunde.\tþæt wæs geomuru ides!",
    "1075": "Nalles holinga\tHoces dohtor",
    "1076": "meotodsceaft bemearn,\tsyþðan morgen com,",
    "1077": "ða heo under swegle\tgeseon meahte",
    "1078": "morþorbealo maga,\tþær heo ær mæste heold",
    "1079": "worolde wynne.\tWig ealle fornam",
    "1080": "Finnes þegnas\tnemne feaum anum,",
    "1081": "þæt he ne mehte\ton þæm meðelstede",
    "1082": "wig Hengeste\twiht gefeohtan,",
    "1083": "ne þa wealafe\twige forþringan",
    "1084": "þeodnes ðegna;\tac hig him geþingo budon,",
    "1085": "þæt hie him oðer flet\teal gerymdon,",
    "1086": "healle ond heahsetl,\tþæt hie healfre geweald",
    "1087": "wið Eotena bearn\tagan moston,",
    "1088": "ond æt feohgyftum\tFolcwaldan sunu",
    "1089": "dogra gehwylce\tDene weorþode,",
    "1090": "Hengestes heap\thringum wenede",
    "1091": "efne swa swiðe\tsincgestreonum",
    "1092": "fættan goldes,\tswa he Fresena cyn",
    "1093": "on beorsele\tbyldan wolde.",
    "1094": "ða hie getruwedon\ton twa healfa",
    "1095": "fæste frioðuwære.\tFin Hengeste",
    "1096": "elne, unflitme\taðum benemde",
    "1097": "þæt he þa wealafe\tweotena dome",
    "1098": "arum heolde,\tþæt ðær ænig mon",
    "1099": "wordum ne worcum\twære ne bræce,",
    "1100": "ne þurh inwitsearo\tæfre gemænden",
    "1101": "ðeah hie hira beaggyfan\tbanan folgedon",
    "1102": "ðeodenlease,\tþa him swa geþearfod wæs;",
    "1103": "gyf þonne Frysna hwylc\tfrecnan spræce",
    "1104": "ðæs morþorhetes\tmyndgiend wære,",
    "1105": "þonne hit sweordes ecg\tseðan scolde.",
    "1106": "Ad wæs geæfned\tond icge gold",
    "1107": "ahæfen of horde.\tHerescyldinga",
    "1108": "betst beadorinca\twæs on bæl gearu.",
    "1109": "æt þæm ade wæs\teþgesyne",
    "1110": "swatfah syrce,\tswyn ealgylden,",
    "1111": "eofer irenheard,\tæþeling manig",
    "1112": "wundum awyrded;\tsume on wæle crungon.",
    "1113": "Het ða Hildeburh\tæt Hnæfes ade",
    "1114": "hire selfre sunu\tsweoloðe befæstan,",
    "1115": "banfatu bærnan\tond on bæl don",
    "1116": "eame on eaxle.\tIdes gnornode,",
    "1117": "geomrode giddum.\tGuðrinc astah.",
    "1118": "Wand to wolcnum\twælfyra mæst,",
    "1119": "hlynode for hlawe;\thafelan multon,",
    "1120": "bengeato burston,\tðonne blod ætspranc,",
    "1121": "laðbite lices.\tLig ealle forswealg,",
    "1122": "gæsta gifrost,\tþara ðe þær guð fornam",
    "1123": "bega folces;\twæs hira blæd scacen.",
    "1124": "Gewiton him ða wigend\twica neosian,",
    "1125": "freondum befeallen,\tFrysland geseon,",
    "1126": "hamas ond heaburh.\tHengest ða gyt",
    "1127": "wælfagne winter\twunode mid Finne",
    "1128": "eal unhlitme.\tEard gemunde,",
    "1129": "þeah þe he ne meahte\ton mere drifan",
    "1130": "hringedstefnan;\tholm storme weol,",
    "1131": "won wið winde,\twinter yþe beleac",
    "1132": "isgebinde,\toþðæt oþer com",
    "1133": "gear in geardas,\tswa nu gyt deð,",
    "1134": "þa ðe syngales\tsele bewitiað,",
    "1135": "wuldortorhtan weder.\tða wæs winter scacen,",
    "1136": "fæger foldan bearm.\tFundode wrecca,",
    "1137": "gist of geardum;\the to gyrnwræce",
    "1138": "swiðor þohte\tþonne to sælade,",
    "1139": "gif he torngemot\tþurhteon mihte",
    "1140": "þæt he Eotena bearn\tinne gemunde.",
    "1141": "Swa he ne forwyrnde\tworoldrædenne,",
    "1142": "þonne him Hunlafing\thildeleoman,",
    "1143": "billa selest,\ton bearm dyde,",
    "1144": "þæs wæron mid Eotenum\tecge cuðe.",
    "1145": "Swylce ferhðfrecan\tFin eft begeat",
    "1146": "sweordbealo sliðen\tæt his selfes ham,",
    "1147": "siþðan grimne gripe\tGuðlaf ond Oslaf",
    "1148": "æfter sæsiðe,\tsorge, mændon,",
    "1149": "ætwiton weana dæl;\tne meahte wæfre mod",
    "1150": "forhabban in hreþre.\tða wæs heal roden",
    "1151": "feonda feorum,\tswilce Fin slægen,",
    "1152": "cyning on corþre,\tond seo cwen numen.",
    "1153": "Sceotend Scyldinga\tto scypon feredon",
    "1154": "eal ingesteald\teorðcyninges,",
    "1155": "swylce hie æt Finnes ham\tfindan meahton",
    "1156": "sigla, searogimma.\tHie on sælade",
    "1157": "drihtlice wif\tto Denum feredon,",
    "1158": "læddon to leodum.\tLeoð wæs asungen,",
    "1159": "gleomannes gyd.\tGamen eft astah,",
    "1160": "beorhtode bencsweg;\tbyrelas sealdon",
    "1161": "win of wunderfatum.\tþa cwom Wealhþeo forð",
    "1162": "gan under gyldnum beage,\tþær þa godan twegen",
    "1163": "sæton suhtergefæderan;\tþa gyt wæs hiera sib ætgædere,",
    "1164": "æghwylc oðrum trywe.\tSwylce þær Unferþ þyle",
    "1165": "æt fotum sæt frean Scyldinga;\tgehwylc hiora his ferhþe treowde,",
    "1166": "þæt he hæfde mod micel,\tþeah þe he his magum nære",
    "1167": "arfæst æt ecga gelacum.\tSpræc ða ides Scyldinga:",
    "1168": "\"Onfoh þissum fulle,\tfreodrihten min,",
    "1169": "sinces brytta!\tþu on sælum wes,",
    "1170": "goldwine gumena,\tond to Geatum spræc",
    "1171": "mildum wordum,\tswa sceal man don.",
    "1172": "Beo wið Geatas glæd,\tgeofena gemyndig,",
    "1173": "nean ond feorran\tþu nu hafast.",
    "1174": "Me man sægde\tþæt þu ðe for sunu wolde",
    "1175": "hererinc habban.\tHeorot is gefælsod,",
    "1176": "beahsele beorhta;\tbruc þenden þu mote",
    "1177": "manigra medo,\tond þinum magum læf",
    "1178": "folc ond rice,\tþonne ðu forð scyle",
    "1179": "metodsceaft seon.\tIc minne can",
    "1180": "glædne Hroþulf,\tþæt he þa geogoðe wile",
    "1181": "arum healdan,\tgyf þu ær þonne he,",
    "1182": "wine Scildinga,\tworold oflætest;",
    "1183": "wene ic þæt he mid gode\tgyldan wille",
    "1184": "uncran eaferan,\tgif he þæt eal gemon,",
    "1185": "hwæt wit to willan\tond to worðmyndum",
    "1186": "umborwesendum ær\tarna gefremedon.\"",
    "1187": "Hwearf þa bi bence\tþær hyre byre wæron,",
    "1188": "Hreðric ond Hroðmund,\tond hæleþa bearn,",
    "1189": "giogoð ætgædere;\tþær se goda sæt,",
    "1190": "Beowulf Geata,\tbe þæm gebroðrum twæm.",
    "1191": "Him wæs ful boren\tond freondlaþu",
    "1192": "wordum bewægned,\tond wunden gold",
    "1193": "estum geeawed,\tearmreade twa,",
    "1194": "hrægl ond hringas,\thealsbeaga mæst",
    "1195": "þara þe ic on foldan\tgefrægen hæbbe.",
    "1196": "Nænigne ic under swegle\tselran hyrde",
    "1197": "hordmaððum hæleþa,\tsyþðan Hama ætwæg",
    "1198": "to þære byrhtan byrig\tBrosinga mene,",
    "1199": "sigle ond sincfæt;\tsearoniðas fleah",
    "1200": "Eormenrices,\tgeceas ecne ræd.",
    "1201": "þone hring hæfde\tHigelac Geata,",
    "1202": "nefa Swertinges,\tnyhstan siðe,",
    "1203": "siðþan he under segne\tsinc ealgode,",
    "1204": "wælreaf werede;\thyne wyrd fornam,",
    "1205": "syþðan he for wlenco\twean ahsode,",
    "1206": "fæhðe to Frysum.\tHe þa frætwe wæg,",
    "1207": "eorclanstanas\tofer yða ful,",
    "1208": "rice þeoden;\the under rande gecranc.",
    "1209": "Gehwearf þa in Francna fæþm\tfeorh cyninges,",
    "1210": "breostgewædu\tond se beah somod;",
    "1211": "wyrsan wigfrecan\twæl reafedon",
    "1212": "æfter guðsceare,\tGeata leode,",
    "1213": "hreawic heoldon.\tHeal swege onfeng.",
    "1214": "Wealhðeo maþelode,\theo fore þæm werede spræc:",
    "1215": "\"Bruc ðisses beages,\tBeowulf leofa,",
    "1216": "hyse, mid hæle,\tond þisses hrægles neot,",
    "1217": "þeodgestreona,\tond geþeoh tela,",
    "1218": "cen þec mid cræfte\tond þyssum cnyhtum wes",
    "1219": "lara liðe;\tic þe þæs lean geman.",
    "1220": "Hafast þu gefered\tþæt ðe feor ond neah",
    "1221": "ealne wideferhþ\tweras ehtigað,",
    "1222": "efne swa side\tswa sæ bebugeð,",
    "1223": "windgeard, weallas.\tWes þenden þu lifige,",
    "1224": "æþeling, eadig.\tIc þe an tela",
    "1225": "sincgestreona.\tBeo þu suna minum",
    "1226": "dædum gedefe,\tdreamhealdende.",
    "1227": "Her is æghwylc eorl\toþrum getrywe,",
    "1228": "modes milde,\tmandrihtne hold;",
    "1229": "þegnas syndon geþwære,\tþeod ealgearo,",
    "1230": "druncne dryhtguman\tdoð swa ic bidde.\"",
    "1231": "Eode þa to setle.\tþær wæs symbla cyst;",
    "1232": "druncon win weras.\tWyrd ne cuþon,",
    "1233": "geosceaft grimme,\tswa hit agangen wearð",
    "1234": "eorla manegum,\tsyþðan æfen cwom",
    "1235": "ond him Hroþgar gewat\tto hofe sinum,",
    "1236": "rice to ræste.\tReced weardode",
    "1237": "unrim eorla,\tswa hie oft ær dydon.",
    "1238": "Bencþelu beredon;\thit geondbræded wearð",
    "1239": "beddum ond bolstrum.\tBeorscealca sum",
    "1240": "fus ond fæge\tfletræste gebeag.",
    "1241": "Setton him to heafdon\thilderandas,",
    "1242": "bordwudu beorhtan;\tþær on bence wæs",
    "1243": "ofer æþelinge\tyþgesene",
    "1244": "heaþosteapa helm,\thringed byrne,",
    "1245": "þrecwudu þrymlic.\tWæs þeaw hyra",
    "1246": "þæt hie oft wæron\tan wig gearwe,",
    "1247": "ge æt ham ge on herge,\tge gehwæþer þara,",
    "1248": "efne swylce mæla\tswylce hira mandryhtne",
    "1249": "þearf gesælde;\twæs seo þeod tilu.",
    "1250": "Sigon þa to slæpe.\tSum sare angeald",
    "1251": "æfenræste,\tswa him ful oft gelamp,",
    "1252": "siþðan goldsele\tGrendel warode,",
    "1253": "unriht æfnde,\toþþæt ende becwom,",
    "1254": "swylt æfter synnum.\tþæt gesyne wearþ,",
    "1255": "widcuþ werum,\tþætte wrecend þa gyt",
    "1256": "lifde æfter laþum,\tlange þrage,",
    "1257": "æfter guðceare.\tGrendles modor,",
    "1258": "ides, aglæcwif,\tyrmþe gemunde,",
    "1259": "se þe wæteregesan\twunian scolde,",
    "1260": "cealde streamas,\tsiþðan Cain wearð",
    "1261": "to ecgbanan\tangan breþer,",
    "1262": "fæderenmæge;\the þa fag gewat,",
    "1263": "morþre gemearcod,\tmandream fleon,",
    "1264": "westen warode.\tþanon woc fela",
    "1265": "geosceaftgasta;\twæs þæra Grendel sum,",
    "1266": "heorowearh hetelic,\tse æt Heorote fand",
    "1267": "wæccendne wer\twiges bidan.",
    "1268": "þær him aglæca\tætgræpe wearð;",
    "1269": "hwæþre he gemunde\tmægenes strenge,",
    "1270": "gimfæste gife\tðe him god sealde,",
    "1271": "ond him to anwaldan\tare gelyfde,",
    "1272": "frofre ond fultum;\tðy he þone feond ofercwom,",
    "1273": "gehnægde helle gast.\tþa he hean gewat,",
    "1274": "dreame bedæled,\tdeaþwic seon,",
    "1275": "mancynnes feond,\tond his modor þa gyt,",
    "1276": "gifre ond galgmod,\tgegan wolde",
    "1277": "sorhfulne sið,\tsunu deað wrecan.",
    "1278": "Com þa to Heorote,\tðær Hringdene",
    "1279": "geond þæt sæld swæfun.\tþa ðær sona wearð",
    "1280": "edhwyrft eorlum,\tsiþðan inne fealh",
    "1281": "Grendles modor.\tWæs se gryre læssa",
    "1282": "efne swa micle\tswa bið mægþa cræft,",
    "1283": "wiggryre wifes,\tbe wæpnedmen,",
    "1284": "þonne heoru bunden,\thamere geþuren,",
    "1285": "sweord swate fah\tswin ofer helme",
    "1286": "ecgum dyhttig\tandweard scireð.",
    "1287": "þa wæs on healle\theardecg togen",
    "1288": "sweord ofer setlum,\tsidrand manig",
    "1289": "hafen handa fæst;\thelm ne gemunde,",
    "1290": "byrnan side,\tþa hine se broga angeat.",
    "1291": "Heo wæs on ofste,\twolde ut þanon,",
    "1292": "feore beorgan,\tþa heo onfunden wæs.",
    "1293": "Hraðe heo æþelinga\tanne hæfde",
    "1294": "fæste befangen,\tþa heo to fenne gang.",
    "1295": "Se wæs Hroþgare\thæleþa leofost",
    "1296": "on gesiðes had\tbe sæm tweonum,",
    "1297": "rice randwiga,\tþone ðe heo on ræste abreat,",
    "1298": "blædfæstne beorn.\tNæs Beowulf ðær,",
    "1299": "ac wæs oþer in\tær geteohhod",
    "1300": "æfter maþðumgife\tmærum Geate.",
    "1301": "Hream wearð in Heorote;\theo under heolfre genam",
    "1302": "cuþe folme;\tcearu wæs geniwod,",
    "1303": "geworden in wicun.\tNe wæs þæt gewrixle til,",
    "1304": "þæt hie on ba healfa\tbicgan scoldon",
    "1305": "freonda feorum.\tþa wæs frod cyning,",
    "1306": "har hilderinc,\ton hreon mode,",
    "1307": "syðþan he aldorþegn\tunlyfigendne,",
    "1308": "þone deorestan\tdeadne wisse.",
    "1309": "Hraþe wæs to bure\tBeowulf fetod,",
    "1310": "sigoreadig secg.\tSamod ærdæge",
    "1311": "eode eorla sum,\tæþele cempa",
    "1312": "self mid gesiðum\tþær se snotera bad,",
    "1313": "hwæþer him alwalda\tæfre wille",
    "1314": "æfter weaspelle\twyrpe gefremman.",
    "1315": "Gang ða æfter flore\tfyrdwyrðe man",
    "1316": "mid his handscale\t(healwudu dynede),",
    "1317": "þæt he þone wisan\twordum nægde",
    "1318": "frean Ingwina,\tfrægn gif him wære",
    "1319": "æfter neodlaðum\tniht getæse.",
    "1320": "Hroðgar maþelode,\thelm Scyldinga:",
    "1321": "\"Ne frin þu æfter sælum!\tSorh is geniwod",
    "1322": "Denigea leodum.\tDead is æschere,",
    "1323": "Yrmenlafes\tyldra broþor,",
    "1324": "min runwita\tond min rædbora,",
    "1325": "eaxlgestealla,\tðonne we on orlege",
    "1326": "hafelan weredon,\tþonne hniton feþan,",
    "1327": "eoferas cnysedan.\tSwylc scolde eorl wesan,",
    "1328": "æþeling ærgod,\tswylc æschere wæs!",
    "1329": "Wearð him on Heorote\tto handbanan",
    "1330": "wælgæst wæfre;\tic ne wat hwæder",
    "1331": "atol æse wlanc\teftsiðas teah,",
    "1332": "fylle gefægnod.\tHeo þa fæhðe wræc",
    "1333": "þe þu gystran niht\tGrendel cwealdest",
    "1334": "þurh hæstne had\theardum clammum,",
    "1335": "forþan he to lange\tleode mine",
    "1336": "wanode ond wyrde.\tHe æt wige gecrang",
    "1337": "ealdres scyldig,\tond nu oþer cwom",
    "1338": "mihtig manscaða,\twolde hyre mæg wrecan,",
    "1339": "ge feor hafað\tfæhðe gestæled",
    "1340": "(þæs þe þincean mæg\tþegne monegum,",
    "1341": "se þe æfter sincgyfan\ton sefan greoteþ),",
    "1342": "hreþerbealo hearde;\tnu seo hand ligeð,",
    "1343": "se þe eow welhwylcra\twilna dohte.",
    "1344": "Ic þæt londbuend,\tleode mine,",
    "1345": "selerædende,\tsecgan hyrde",
    "1346": "þæt hie gesawon\tswylce twegen",
    "1347": "micle mearcstapan\tmoras healdan,",
    "1348": "ellorgæstas.\tðæra oðer wæs,",
    "1349": "þæs þe hie gewislicost\tgewitan meahton,",
    "1350": "idese onlicnæs;\toðer earmsceapen",
    "1351": "on weres wæstmum\twræclastas træd,",
    "1352": "næfne he wæs mara\tþonne ænig man oðer;",
    "1353": "þone on geardagum\tGrendel nemdon",
    "1354": "foldbuende.\tNo hie fæder cunnon,",
    "1355": "hwæþer him ænig wæs\tær acenned",
    "1356": "dyrnra gasta.\tHie dygel lond",
    "1357": "warigeað, wulfhleoþu,\twindige næssas,",
    "1358": "frecne fengelad,\tðær fyrgenstream",
    "1359": "under næssa genipu\tniþer gewiteð,",
    "1360": "flod under foldan.\tNis þæt feor heonon",
    "1361": "milgemearces\tþæt se mere standeð;",
    "1362": "ofer þæm hongiað\thrinde bearwas,",
    "1363": "wudu wyrtum fæst\twæter oferhelmað.",
    "1364": "þær mæg nihta gehwæm\tniðwundor seon,",
    "1365": "fyr on flode.\tNo þæs frod leofað",
    "1366": "gumena bearna,\tþæt þone grund wite;",
    "1367": "ðeah þe hæðstapa\thundum geswenced,",
    "1368": "heorot hornum trum,\tholtwudu sece,",
    "1369": "feorran geflymed,\tær he feorh seleð,",
    "1370": "aldor on ofre,\tær he in wille",
    "1371": "hafelan hydan.\tNis þæt heoru stow!",
    "1372": "þonon yðgeblond\tup astigeð",
    "1373": "won to wolcnum,\tþonne wind styreþ,",
    "1374": "lað gewidru,\toðþæt lyft drysmaþ,",
    "1375": "roderas reotað.\tNu is se ræd gelang",
    "1376": "eft æt þe anum.\tEard git ne const,",
    "1377": "frecne stowe,\tðær þu findan miht",
    "1378": "felasinnigne secg;\tsec gif þu dyrre.",
    "1379": "Ic þe þa fæhðe\tfeo leanige,",
    "1380": "ealdgestreonum,\tswa ic ær dyde,",
    "1381": "wundnum golde,\tgyf þu on weg cymest.\"",
    "1382": "Beowulf maþelode,\tbearn Ecgþeowes:",
    "1383": "\"Ne sorga, snotor guma;\tselre bið æghwæm",
    "1384": "þæt he his freond wrece,\tþonne he fela murne.",
    "1385": "Ure æghwylc sceal\tende gebidan",
    "1386": "worolde lifes;\twyrce se þe mote",
    "1387": "domes ær deaþe;\tþæt bið drihtguman",
    "1388": "unlifgendum\tæfter selest.",
    "1389": "Aris, rices weard,\tuton raþe feran",
    "1390": "Grendles magan\tgang sceawigan.",
    "1391": "Ic hit þe gehate,\tno he on helm losaþ,",
    "1392": "ne on foldan fæþm,\tne on fyrgenholt,",
    "1393": "ne on gyfenes grund,\tga þær he wille.",
    "1394": "ðys dogor þu\tgeþyld hafa",
    "1395": "weana gehwylces,\tswa ic þe wene to.\"",
    "1396": "Ahleop ða se gomela,\tgode þancode,",
    "1397": "mihtigan drihtne,\tþæs se man gespræc.",
    "1398": "þa wæs Hroðgare\thors gebæted,",
    "1399": "wicg wundenfeax.\tWisa fengel",
    "1400": "geatolic gende;\tgumfeþa stop",
    "1401": "lindhæbbendra.\tLastas wæron",
    "1402": "æfter waldswaþum\twide gesyne,",
    "1403": "gang ofer grundas,\tþær heo gegnum for",
    "1404": "ofer myrcan mor,\tmagoþegna bær",
    "1405": "þone selestan\tsawolleasne",
    "1406": "þara þe mid Hroðgare\tham eahtode.",
    "1407": "Ofereode þa\tæþelinga bearn",
    "1408": "steap stanhliðo,\tstige nearwe,",
    "1409": "enge anpaðas,\tuncuð gelad,",
    "1410": "neowle næssas,\tnicorhusa fela.",
    "1411": "He feara sum\tbeforan gengde",
    "1412": "wisra monna\twong sceawian,",
    "1413": "oþþæt he færinga\tfyrgenbeamas",
    "1414": "ofer harne stan\thleonian funde,",
    "1415": "wynleasne wudu;\twæter under stod",
    "1416": "dreorig ond gedrefed.\tDenum eallum wæs,",
    "1417": "winum Scyldinga,\tweorce on mode",
    "1418": "to geþolianne,\tðegne monegum,",
    "1419": "oncyð eorla gehwæm,\tsyðþan æscheres",
    "1420": "on þam holmclife\thafelan metton.",
    "1421": "Flod blode weol\t(folc to sægon),",
    "1422": "hatan heolfre.\tHorn stundum song",
    "1423": "fuslic fyrdleoð.\tFeþa eal gesæt.",
    "1424": "Gesawon ða æfter wætere\twyrmcynnes fela,",
    "1425": "sellice sædracan,\tsund cunnian,",
    "1426": "swylce on næshleoðum\tnicras licgean,",
    "1427": "ða on undernmæl\toft bewitigað",
    "1428": "sorhfulne sið\ton seglrade,",
    "1429": "wyrmas ond wildeor;\thie on weg hruron,",
    "1430": "bitere ond gebolgne,\tbearhtm ongeaton,",
    "1431": "guðhorn galan.\tSumne Geata leod",
    "1432": "of flanbogan\tfeores getwæfde,",
    "1433": "yðgewinnes,\tþæt him on aldre stod",
    "1434": "herestræl hearda;\the on holme wæs",
    "1435": "sundes þe sænra,\tðe hyne swylt fornam.",
    "1436": "Hræþe wearð on yðum\tmid eoferspreotum",
    "1437": "heorohocyhtum\thearde genearwod,",
    "1438": "niða genæged,\tond on næs togen,",
    "1439": "wundorlic wægbora;\tweras sceawedon",
    "1440": "gryrelicne gist.\tGyrede hine Beowulf",
    "1441": "eorlgewædum,\tnalles for ealdre mearn.",
    "1442": "Scolde herebyrne\thondum gebroden,",
    "1443": "sid ond searofah,\tsund cunnian,",
    "1444": "seo ðe bancofan\tbeorgan cuþe,",
    "1445": "þæt him hildegrap\threþre ne mihte,",
    "1446": "eorres inwitfeng,\taldre gesceþðan;",
    "1447": "ac se hwita helm\thafelan werede,",
    "1448": "se þe meregrundas\tmengan scolde,",
    "1449": "secan sundgebland\tsince geweorðad,",
    "1450": "befongen freawrasnum,\tswa hine fyrndagum",
    "1451": "worhte wæpna smið,\twundrum teode,",
    "1452": "besette swinlicum,\tþæt hine syðþan no",
    "1453": "brond ne beadomecas\tbitan ne meahton.",
    "1454": "Næs þæt þonne mætost\tmægenfultuma",
    "1455": "þæt him on ðearfe lah\tðyle Hroðgares;",
    "1456": "wæs þæm hæftmece\tHrunting nama.",
    "1457": "þæt wæs an foran\tealdgestreona;",
    "1458": "ecg wæs iren,\tatertanum fah,",
    "1459": "ahyrded heaþoswate;\tnæfre hit æt hilde ne swac",
    "1460": "manna ængum\tþara þe hit mid mundum bewand,",
    "1461": "se ðe gryresiðas\tgegan dorste,",
    "1462": "folcstede fara;\tnæs þæt forma sið",
    "1463": "þæt hit ellenweorc\tæfnan scolde.",
    "1464": "Huru ne gemunde\tmago Ecglafes,",
    "1465": "eafoþes cræftig,\tþæt he ær gespræc",
    "1466": "wine druncen,\tþa he þæs wæpnes onlah",
    "1467": "selran sweordfrecan.\tSelfa ne dorste",
    "1468": "under yða gewin\taldre geneþan,",
    "1469": "drihtscype dreogan;\tþær he dome forleas,",
    "1470": "ellenmærðum.\tNe wæs þæm oðrum swa,",
    "1471": "syðþan he hine to guðe\tgegyred hæfde.",
    "1472": "Beowulf maðelode,\tbearn Ecgþeowes:",
    "1473": "\"Geþenc nu, se mæra\tmaga Healfdenes,",
    "1474": "snottra fengel,\tnu ic eom siðes fus,",
    "1475": "goldwine gumena,\thwæt wit geo spræcon,",
    "1476": "gif ic æt þearfe\tþinre scolde",
    "1477": "aldre linnan,\tþæt ðu me a wære",
    "1478": "forðgewitenum\ton fæder stæle.",
    "1479": "Wes þu mundbora\tminum magoþegnum,",
    "1480": "hondgesellum,\tgif mec hild nime;",
    "1481": "swylce þu ða madmas\tþe þu me sealdest,",
    "1482": "Hroðgar leofa,\tHigelace onsend.",
    "1483": "Mæg þonne on þæm golde ongitan\tGeata dryhten,",
    "1484": "geseon sunu Hrædles,\tþonne he on þæt sinc starað,",
    "1485": "þæt ic gumcystum\tgodne funde",
    "1486": "beaga bryttan,\tbreac þonne moste.",
    "1487": "Ond þu Unferð læt\tealde lafe,",
    "1488": "wrætlic wægsweord,\twidcuðne man",
    "1489": "heardecg habban;\tic me mid Hruntinge",
    "1490": "dom gewyrce,\toþðe mec deað nimeð.\"",
    "1491": "æfter þæm wordum\tWedergeata leod",
    "1492": "efste mid elne,\tnalas ondsware",
    "1493": "bidan wolde;\tbrimwylm onfeng",
    "1494": "hilderince.\tða wæs hwil dæges",
    "1495": "ær he þone grundwong\tongytan mehte.",
    "1496": "Sona þæt onfunde\tse ðe floda begong",
    "1497": "heorogifre beheold\thund missera,",
    "1498": "grim ond grædig,\tþæt þær gumena sum",
    "1499": "ælwihta eard\tufan cunnode.",
    "1500": "Grap þa togeanes,\tguðrinc gefeng",
    "1501": "atolan clommum.\tNo þy ær in gescod",
    "1502": "halan lice;\thring utan ymbbearh,",
    "1503": "þæt heo þone fyrdhom\tðurhfon ne mihte,",
    "1504": "locene leoðosyrcan\tlaþan fingrum.",
    "1505": "Bær þa seo brimwylf,\tþa heo to botme com,",
    "1506": "hringa þengel\tto hofe sinum,",
    "1507": "swa he ne mihte,\tno he þæs modig wæs,",
    "1508": "wæpna gewealdan,\tac hine wundra þæs fela",
    "1509": "swencte on sunde,\tsædeor monig",
    "1510": "hildetuxum\theresyrcan bræc,",
    "1511": "ehton aglæcan.\tða se eorl ongeat",
    "1512": "þæt he in niðsele\tnathwylcum wæs,",
    "1513": "þær him nænig wæter\twihte ne sceþede,",
    "1514": "ne him for hrofsele\thrinan ne mehte",
    "1515": "færgripe flodes;\tfyrleoht geseah,",
    "1516": "blacne leoman,\tbeorhte scinan.",
    "1517": "Ongeat þa se goda\tgrundwyrgenne,",
    "1518": "merewif mihtig;\tmægenræs forgeaf",
    "1519": "hildebille,\thond sweng ne ofteah,",
    "1520": "þæt hire on hafelan\thringmæl agol",
    "1521": "grædig guðleoð.\tða se gist onfand",
    "1522": "þæt se beadoleoma\tbitan nolde,",
    "1523": "aldre sceþðan,\tac seo ecg geswac",
    "1524": "ðeodne æt þearfe;\tðolode ær fela",
    "1525": "hondgemota,\thelm oft gescær,",
    "1526": "fæges fyrdhrægl;\tða wæs forma sið",
    "1527": "deorum madme,\tþæt his dom alæg.",
    "1528": "Eft wæs anræd,\tnalas elnes læt,",
    "1529": "mærða gemyndig\tmæg Hylaces.",
    "1530": "Wearp ða wundenmæl\twrættum gebunden",
    "1531": "yrre oretta,\tþæt hit on eorðan læg,",
    "1532": "stið ond stylecg;\tstrenge getruwode,",
    "1533": "mundgripe mægenes.\tSwa sceal man don,",
    "1534": "þonne he æt guðe\tgegan þenceð",
    "1535": "longsumne lof,\tna ymb his lif cearað.",
    "1536": "Gefeng þa be eaxle\t(nalas for fæhðe mearn)",
    "1537": "Guðgeata leod\tGrendles modor;",
    "1538": "brægd þa beadwe heard,\tþa he gebolgen wæs,",
    "1539": "feorhgeniðlan,\tþæt heo on flet gebeah.",
    "1540": "Heo him eft hraþe\tandlean forgeald",
    "1541": "grimman grapum\tond him togeanes feng;",
    "1542": "oferwearp þa werigmod\twigena strengest,",
    "1543": "feþecempa,\tþæt he on fylle wearð.",
    "1544": "Ofsæt þa þone selegyst\tond hyre seax geteah,",
    "1545": "brad ond brunecg,\twolde hire bearn wrecan,",
    "1546": "angan eaferan.\tHim on eaxle læg",
    "1547": "breostnet broden;\tþæt gebearh feore,",
    "1548": "wið ord ond wið ecge\tingang forstod.",
    "1549": "Hæfde ða forsiðod\tsunu Ecgþeowes",
    "1550": "under gynne grund,\tGeata cempa,",
    "1551": "nemne him heaðobyrne\thelpe gefremede,",
    "1552": "herenet hearde,\tond halig god",
    "1553": "geweold wigsigor;\twitig drihten,",
    "1554": "rodera rædend,\thit on ryht gesced",
    "1555": "yðelice,\tsyþðan he eft astod.",
    "1556": "Geseah ða on searwum\tsigeeadig bil,",
    "1557": "eald sweord eotenisc,\tecgum þyhtig,",
    "1558": "wigena weorðmynd;\tþæt wæs wæpna cyst,",
    "1559": "buton hit wæs mare\tðonne ænig mon oðer",
    "1560": "to beadulace\tætberan meahte,",
    "1561": "god ond geatolic,\tgiganta geweorc.",
    "1562": "He gefeng þa fetelhilt,\tfreca Scyldinga",
    "1563": "hreoh ond heorogrim\thringmæl gebrægd,",
    "1564": "aldres orwena,\tyrringa sloh,",
    "1565": "þæt hire wið halse\theard grapode,",
    "1566": "banhringas bræc.\tBil eal ðurhwod",
    "1567": "fægne flæschoman;\theo on flet gecrong.",
    "1568": "Sweord wæs swatig,\tsecg weorce gefeh.",
    "1569": "Lixte se leoma,\tleoht inne stod,",
    "1570": "efne swa of hefene\thadre scineð",
    "1571": "rodores candel.\tHe æfter recede wlat;",
    "1572": "hwearf þa be wealle,\twæpen hafenade",
    "1573": "heard be hiltum\tHigelaces ðegn,",
    "1574": "yrre ond anræd.\tNæs seo ecg fracod",
    "1575": "hilderince,\tac he hraþe wolde",
    "1576": "Grendle forgyldan\tguðræsa fela",
    "1577": "ðara þe he geworhte\tto Westdenum",
    "1578": "oftor micle\tðonne on ænne sið,",
    "1579": "þonne he Hroðgares\theorðgeneatas",
    "1580": "sloh on sweofote,\tslæpende fræt",
    "1581": "folces Denigea\tfyftyne men",
    "1582": "ond oðer swylc\tut offerede,",
    "1583": "laðlicu lac.\tHe him þæs lean forgeald,",
    "1584": "reþe cempa,\tto ðæs þe he on ræste geseah",
    "1585": "guðwerigne\tGrendel licgan",
    "1586": "aldorleasne,\tswa him ær gescod",
    "1587": "hild æt Heorote.\tHra wide sprong,",
    "1588": "syþðan he æfter deaðe\tdrepe þrowade,",
    "1589": "heorosweng heardne,\tond hine þa heafde becearf.",
    "1590": "Sona þæt gesawon\tsnottre ceorlas,",
    "1591": "þa ðe mid Hroðgare\ton holm wliton,",
    "1592": "þæt wæs yðgeblond\teal gemenged,",
    "1593": "brim blode fah.\tBlondenfeaxe,",
    "1594": "gomele ymb godne,\tongeador spræcon",
    "1595": "þæt hig þæs æðelinges\teft ne wendon",
    "1596": "þæt he sigehreðig\tsecean come",
    "1597": "mærne þeoden;\tþa ðæs monige gewearð",
    "1598": "þæt hine seo brimwylf\tabroten hæfde.",
    "1599": "ða com non dæges.\tNæs ofgeafon",
    "1600": "hwate Scyldingas;\tgewat him ham þonon",
    "1601": "goldwine gumena.\tGistas setan",
    "1602": "modes seoce\tond on mere staredon,",
    "1603": "wiston ond ne wendon\tþæt hie heora winedrihten",
    "1604": "selfne gesawon.\tþa þæt sweord ongan",
    "1605": "æfter heaþoswate\thildegicelum,",
    "1606": "wigbil wanian.\tþæt wæs wundra sum,",
    "1607": "þæt hit eal gemealt\tise gelicost,",
    "1608": "ðonne forstes bend\tfæder onlæteð,",
    "1609": "onwindeð wælrapas,\tse geweald hafað",
    "1610": "sæla ond mæla;\tþæt is soð metod.",
    "1611": "Ne nom he in þæm wicum,\tWedergeata leod,",
    "1612": "maðmæhta ma,\tþeh he þær monige geseah,",
    "1613": "buton þone hafelan\tond þa hilt somod",
    "1614": "since fage.\tSweord ær gemealt,",
    "1615": "forbarn brodenmæl;\twæs þæt blod to þæs hat,",
    "1616": "ættren ellorgæst\tse þær inne swealt.",
    "1617": "Sona wæs on sunde\tse þe ær æt sæcce gebad",
    "1618": "wighryre wraðra,\twæter up þurhdeaf.",
    "1619": "Wæron yðgebland\teal gefælsod,",
    "1620": "eacne eardas,\tþa se ellorgast",
    "1621": "oflet lifdagas\tond þas lænan gesceaft.",
    "1622": "Com þa to lande\tlidmanna helm",
    "1623": "swiðmod swymman;\tsælace gefeah,",
    "1624": "mægenbyrþenne\tþara þe he him mid hæfde.",
    "1625": "Eodon him þa togeanes,\tgode þancodon,",
    "1626": "ðryðlic þegna heap,\tþeodnes gefegon,",
    "1627": "þæs þe hi hyne gesundne\tgeseon moston.",
    "1628": "ða wæs of þæm hroran\thelm ond byrne",
    "1629": "lungre alysed.\tLagu drusade,",
    "1630": "wæter under wolcnum,\twældreore fag.",
    "1631": "Ferdon forð þonon\tfeþelastum",
    "1632": "ferhþum fægne,\tfoldweg mæton,",
    "1633": "cuþe stræte.\tCyningbalde men",
    "1634": "from þæm holmclife\thafelan bæron",
    "1635": "earfoðlice\theora æghwæþrum,",
    "1636": "felamodigra;\tfeower scoldon",
    "1637": "on þæm wælstenge\tweorcum geferian",
    "1638": "to þæm goldsele\tGrendles heafod,",
    "1639": "oþðæt semninga\tto sele comon",
    "1640": "frome fyrdhwate\tfeowertyne",
    "1641": "Geata gongan;\tgumdryhten mid",
    "1642": "modig on gemonge\tmeodowongas træd.",
    "1643": "ða com in gan\tealdor ðegna,",
    "1644": "dædcene mon\tdome gewurþad,",
    "1645": "hæle hildedeor,\tHroðgar gretan.",
    "1646": "þa wæs be feaxe\ton flet boren",
    "1647": "Grendles heafod,\tþær guman druncon,",
    "1648": "egeslic for eorlum\tond þære idese mid,",
    "1649": "wliteseon wrætlic;\tweras on sawon.",
    "1650": "Beowulf maþelode,\tbearn Ecgþeowes:",
    "1651": "\"Hwæt! we þe þas sælac,\tsunu Healfdenes,",
    "1652": "leod Scyldinga,\tlustum brohton",
    "1653": "tires to tacne,\tþe þu her to locast.",
    "1654": "Ic þæt unsofte\tealdre gedigde",
    "1655": "wigge under wætere,\tweorc geneþde",
    "1656": "earfoðlice;\tætrihte wæs",
    "1657": "guð getwæfed,\tnymðe mec god scylde.",
    "1658": "Ne meahte ic æt hilde\tmid Hruntinge",
    "1659": "wiht gewyrcan,\tþeah þæt wæpen duge;",
    "1660": "ac me geuðe\tylda waldend",
    "1661": "þæt ic on wage geseah\twlitig hangian",
    "1662": "eald sweord eacen\t(oftost wisode",
    "1663": "winigea leasum),\tþæt ic ðy wæpne gebræd.",
    "1664": "Ofsloh ða æt þære sæcce,\tþa me sæl ageald,",
    "1665": "huses hyrdas.\tþa þæt hildebil",
    "1666": "forbarn brogdenmæl,\tswa þæt blod gesprang,",
    "1667": "hatost heaþoswata.\tIc þæt hilt þanan",
    "1668": "feondum ætferede,\tfyrendæda wræc,",
    "1669": "deaðcwealm Denigea,\tswa hit gedefe wæs.",
    "1670": "Ic hit þe þonne gehate,\tþæt þu on Heorote most",
    "1671": "sorhleas swefan\tmid þinra secga gedryht",
    "1672": "ond þegna gehwylc\tþinra leoda,",
    "1673": "duguðe ond iogoþe,\tþæt þu him ondrædan ne þearft,",
    "1674": "þeoden Scyldinga,\ton þa healfe,",
    "1675": "aldorbealu eorlum,\tswa þu ær dydest.\"",
    "1676": "ða wæs gylden hilt\tgamelum rince,",
    "1677": "harum hildfruman,\ton hand gyfen,",
    "1678": "enta ærgeweorc;\thit on æht gehwearf",
    "1679": "æfter deofla hryre\tDenigea frean,",
    "1680": "wundorsmiþa geweorc,\tond þa þas worold ofgeaf",
    "1681": "gromheort guma,\tgodes ondsaca,",
    "1682": "morðres scyldig,\tond his modor eac,",
    "1683": "on geweald gehwearf\tworoldcyninga",
    "1684": "ðæm selestan\tbe sæm tweonum",
    "1685": "ðara þe on Scedenigge\tsceattas dælde.",
    "1686": "Hroðgar maðelode,\thylt sceawode,",
    "1687": "ealde lafe,\ton ðæm wæs or writen",
    "1688": "fyrngewinnes,\tsyðþan flod ofsloh,",
    "1689": "gifen geotende,\tgiganta cyn",
    "1690": "(frecne geferdon);\tþæt wæs fremde þeod",
    "1691": "ecean dryhtne;\thim þæs endelean",
    "1692": "þurh wæteres wylm\twaldend sealde.",
    "1693": "Swa wæs on ðæm scennum\tsciran goldes",
    "1694": "þurh runstafas\trihte gemearcod,",
    "1695": "geseted ond gesæd\thwam þæt sweord geworht,",
    "1696": "irena cyst,\tærest wære,",
    "1697": "wreoþenhilt ond wyrmfah.\tða se wisa spræc",
    "1698": "sunu Healfdenes\t(swigedon ealle):",
    "1699": "\"þæt, la, mæg secgan\tse þe soð ond riht",
    "1700": "fremeð on folce,\tfeor eal gemon,",
    "1701": "eald ᛟweard,\tþæt ðes eorl wære",
    "1702": "geboren betera!\tBlæd is aræred",
    "1703": "geond widwegas,\twine min Beowulf,",
    "1704": "ðin ofer þeoda gehwylce.\tEal þu hit geþyldum healdest,",
    "1705": "mægen mid modes snyttrum.\tIc þe sceal mine gelæstan",
    "1706": "freode, swa wit furðum spræcon.\tðu scealt to frofre weorþan",
    "1707": "eal langtwidig\tleodum þinum,",
    "1708": "hæleðum to helpe.\tNe wearð Heremod swa",
    "1709": "eaforum Ecgwelan,\tArscyldingum;",
    "1710": "ne geweox he him to willan,\tac to wælfealle",
    "1711": "ond to deaðcwalum\tDeniga leodum;",
    "1712": "breat bolgenmod\tbeodgeneatas,",
    "1713": "eaxlgesteallan,\toþþæt he ana hwearf,",
    "1714": "mære þeoden,\tmondreamum from.",
    "1715": "ðeah þe hine mihtig god\tmægenes wynnum,",
    "1716": "eafeþum stepte,\tofer ealle men",
    "1717": "forð gefremede,\thwæþere him on ferhþe greow",
    "1718": "breosthord blodreow.\tNallas beagas geaf",
    "1719": "Denum æfter dome;\tdreamleas gebad",
    "1720": "þæt he þæs gewinnes\tweorc þrowade,",
    "1721": "leodbealo longsum.\tðu þe lær be þon,",
    "1722": "gumcyste ongit;\tic þis gid be þe",
    "1723": "awræc wintrum frod.\tWundor is to secganne",
    "1724": "hu mihtig god\tmanna cynne",
    "1725": "þurh sidne sefan\tsnyttru bryttað,",
    "1726": "eard ond eorlscipe;\the ah ealra geweald.",
    "1727": "Hwilum he on lufan\tlæteð hworfan",
    "1728": "monnes modgeþonc\tmæran cynnes,",
    "1729": "seleð him on eþle\teorþan wynne",
    "1730": "to healdanne,\thleoburh wera,",
    "1731": "gedeð him swa gewealdene\tworolde dælas,",
    "1732": "side rice,\tþæt he his selfa ne mæg",
    "1733": "for his unsnyttrum\tende geþencean.",
    "1734": "Wunað he on wiste;\tno hine wiht dweleð",
    "1735": "adl ne yldo,\tne him inwitsorh",
    "1736": "on sefan sweorceð,\tne gesacu ohwær",
    "1737": "ecghete eoweð,\tac him eal worold",
    "1738": "wendeð on willan\t(he þæt wyrse ne con),",
    "1739": "oðþæt him on innan\toferhygda dæl",
    "1740": "weaxeð ond wridað.\tþonne se weard swefeð,",
    "1741": "sawele hyrde;\tbið se slæp to fæst,",
    "1742": "bisgum gebunden,\tbona swiðe neah,",
    "1743": "se þe of flanbogan\tfyrenum sceoteð.",
    "1744": "þonne bið on hreþre\tunder helm drepen",
    "1745": "biteran stræle\t(him bebeorgan ne con),",
    "1746": "wom wundorbebodum\twergan gastes;",
    "1747": "þinceð him to lytel\tþæt he lange heold,",
    "1748": "gytsað gromhydig,\tnallas on gylp seleð",
    "1749": "fædde beagas,\tond he þa forðgesceaft",
    "1750": "forgyteð ond forgymeð,\tþæs þe him ær god sealde,",
    "1751": "wuldres waldend,\tweorðmynda dæl.",
    "1752": "Hit on endestæf\teft gelimpeð",
    "1753": "þæt se lichoma\tlæne gedreoseð,",
    "1754": "fæge gefealleð;\tfehð oþer to,",
    "1755": "se þe unmurnlice\tmadmas dæleþ,",
    "1756": "eorles ærgestreon,\tegesan ne gymeð.",
    "1757": "Bebeorh þe ðone bealonið,\tBeowulf leofa,",
    "1758": "secg betsta,\tond þe þæt selre geceos,",
    "1759": "ece rædas;\toferhyda ne gym,",
    "1760": "mære cempa.\tNu is þines mægnes blæd",
    "1761": "ane hwile.\tEft sona bið",
    "1762": "þæt þec adl oððe ecg\teafoþes getwæfeð,",
    "1763": "oððe fyres feng,\toððe flodes wylm,",
    "1764": "oððe gripe meces,\toððe gares fliht,",
    "1765": "oððe atol yldo;\toððe eagena bearhtm",
    "1766": "forsiteð ond forsworceð;\tsemninga bið",
    "1767": "þæt ðec, dryhtguma,\tdeað oferswyðeð.",
    "1768": "Swa ic Hringdena\thund missera",
    "1769": "weold under wolcnum\tond hig wigge beleac",
    "1770": "manigum mægþa\tgeond þysne middangeard,",
    "1771": "æscum ond ecgum,\tþæt ic me ænigne",
    "1772": "under swegles begong\tgesacan ne tealde.",
    "1773": "Hwæt, me þæs on eþle\tedwenden cwom,",
    "1774": "gyrn æfter gomene,\tseoþðan Grendel wearð,",
    "1775": "ealdgewinna,\tingenga min;",
    "1776": "ic þære socne\tsingales wæg",
    "1777": "modceare micle.\tþæs sig metode þanc,",
    "1778": "ecean dryhtne,\tþæs ðe ic on aldre gebad",
    "1779": "þæt ic on þone hafelan\theorodreorigne",
    "1780": "ofer ealdgewin\teagum starige!",
    "1781": "Ga nu to setle,\tsymbelwynne dreoh",
    "1782": "wigge weorþad;\tunc sceal worn fela",
    "1783": "maþma gemænra,\tsiþðan morgen bið.\"",
    "1784": "Geat wæs glædmod,\tgeong sona to",
    "1785": "setles neosan,\tswa se snottra heht.",
    "1786": "þa wæs eft swa ær\tellenrofum",
    "1787": "fletsittendum\tfægere gereorded",
    "1788": "niowan stefne.\tNihthelm geswearc",
    "1789": "deorc ofer dryhtgumum.\tDuguð eal aras.",
    "1790": "Wolde blondenfeax\tbeddes neosan,",
    "1791": "gamela Scylding.\tGeat unigmetes wel,",
    "1792": "rofne randwigan,\trestan lyste;",
    "1793": "sona him seleþegn\tsiðes wergum,",
    "1794": "feorrancundum,\tforð wisade,",
    "1795": "se for andrysnum\tealle beweotede",
    "1796": "þegnes þearfe,\tswylce þy dogore",
    "1797": "heaþoliðende\thabban scoldon.",
    "1798": "Reste hine þa rumheort;\treced hliuade",
    "1799": "geap ond goldfah;\tgæst inne swæf",
    "1800": "oþþæt hrefn blaca\theofones wynne",
    "1801": "bliðheort bodode.\tða com beorht scacan",
    "1802": "scaþan onetton,",
    "1803": "wæron æþelingas\teft to leodum",
    "1804": "fuse to farenne;\twolde feor þanon",
    "1805": "cuma collenferhð\tceoles neosan.",
    "1806": "Heht þa se hearda\tHrunting beran",
    "1807": "sunu Ecglafes,\theht his sweord niman,",
    "1808": "leoflic iren;\tsægde him þæs leanes þanc,",
    "1809": "cwæð, he þone guðwine\tgodne tealde,",
    "1810": "wigcræftigne,\tnales wordum log",
    "1811": "meces ecge;\tþæt wæs modig secg.",
    "1812": "Ond þa siðfrome,\tsearwum gearwe",
    "1813": "wigend wæron;\teode weorð Denum",
    "1814": "æþeling to yppan,\tþær se oþer wæs,",
    "1815": "hæle hildedeor\tHroðgar grette.",
    "1816": "Beowulf maþelode,\tbearn Ecgþeowes:",
    "1817": "\"Nu we sæliðend\tsecgan wyllað,",
    "1818": "feorran cumene,\tþæt we fundiaþ",
    "1819": "Higelac secan.\tWæron her tela",
    "1820": "willum bewenede;\tþu us wel dohtest.",
    "1821": "Gif ic þonne on eorþan\towihte mæg",
    "1822": "þinre modlufan\tmaran tilian,",
    "1823": "gumena dryhten,\tðonne ic gyt dyde,",
    "1824": "guðgeweorca,\tic beo gearo sona.",
    "1825": "Gif ic þæt gefricge\tofer floda begang,",
    "1826": "þæt þec ymbsittend\tegesan þywað,",
    "1827": "swa þec hetende\thwilum dydon,",
    "1828": "ic ðe þusenda\tþegna bringe,",
    "1829": "hæleþa to helpe.\tIc on Higelac wat,",
    "1830": "Geata dryhten,\tþeah ðe he geong sy,",
    "1831": "folces hyrde,\tþæt he mec fremman wile",
    "1832": "wordum ond worcum,\tþæt ic þe wel herige",
    "1833": "ond þe to geoce\tgarholt bere,",
    "1834": "mægenes fultum,\tþær ðe bið manna þearf.",
    "1835": "Gif him þonne Hreþric\tto hofum Geata",
    "1836": "geþingeð, þeodnes bearn,\the mæg þær fela",
    "1837": "freonda findan;\tfeorcyþðe beoð",
    "1838": "selran gesohte\tþæm þe him selfa deah.\"",
    "1839": "Hroðgar maþelode\thim on ondsware:",
    "1840": "\"þe þa wordcwydas\twigtig drihten",
    "1841": "on sefan sende;\tne hyrde ic snotorlicor",
    "1842": "on swa geongum feore\tguman þingian.",
    "1843": "þu eart mægenes strang\tond on mode frod,",
    "1844": "wis wordcwida.\tWen ic talige,",
    "1845": "gif þæt gegangeð,\tþæt ðe gar nymeð,",
    "1846": "hild heorugrimme,\tHreþles eaferan,",
    "1847": "adl oþðe iren\tealdor ðinne,",
    "1848": "folces hyrde,\tond þu þin feorh hafast,",
    "1849": "þæt þe Sægeatas\tselran næbben",
    "1850": "to geceosenne\tcyning ænigne,",
    "1851": "hordweard hæleþa,\tgyf þu healdan wylt",
    "1852": "maga rice.\tMe þin modsefa",
    "1853": "licað leng swa wel,\tleofa Beowulf.",
    "1854": "Hafast þu gefered\tþæt þam folcum sceal,",
    "1855": "Geata leodum\tond Gardenum,",
    "1856": "sib gemæne,\tond sacu restan,",
    "1857": "inwitniþas,\tþe hie ær drugon,",
    "1858": "wesan, þenden ic wealde\twidan rices,",
    "1859": "maþmas gemæne,\tmanig oþerne",
    "1860": "godum gegretan\tofer ganotes bæð;",
    "1861": "sceal hringnaca\tofer heafu bringan",
    "1862": "lac ond luftacen.\tIc þa leode wat",
    "1863": "ge wið feond ge wið freond\tfæste geworhte,",
    "1864": "æghwæs untæle\tealde wisan.\"",
    "1865": "ða git him eorla hleo\tinne gesealde,",
    "1866": "mago Healfdenes,\tmaþmas XII;",
    "1867": "het hine mid þæm lacum\tleode swæse",
    "1868": "secean on gesyntum,\tsnude eft cuman.",
    "1869": "Gecyste þa\tcyning æþelum god,",
    "1870": "þeoden Scyldinga,\tðegn betstan",
    "1871": "ond be healse genam;\thruron him tearas,",
    "1872": "blondenfeaxum.\tHim wæs bega wen,",
    "1873": "ealdum infrodum,\toþres swiðor,",
    "1874": "þæt hie seoððan no\tgeseon moston,",
    "1875": "modige on meþle.\tWæs him se man to þon leof",
    "1876": "þæt he þone breostwylm\tforberan ne mehte,",
    "1877": "ac him on hreþre\thygebendum fæst",
    "1878": "æfter deorum men\tdyrne langað",
    "1879": "beorn wið blode.\tHim Beowulf þanan,",
    "1880": "guðrinc goldwlanc,\tgræsmoldan træd",
    "1881": "since hremig;\tsægenga bad",
    "1882": "agendfrean,\tse þe on ancre rad.",
    "1883": "þa wæs on gange\tgifu Hroðgares",
    "1884": "oft geæhted;\tþæt wæs an cyning,",
    "1885": "æghwæs orleahtre,\toþþæt hine yldo benam",
    "1886": "mægenes wynnum,\tse þe oft manegum scod.",
    "1887": "Cwom þa to flode\tfelamodigra,",
    "1888": "hægstealdra heap,\thringnet bæron,",
    "1889": "locene leoðosyrcan.\tLandweard onfand",
    "1890": "eftsið eorla,\tswa he ær dyde;",
    "1891": "no he mid hearme\tof hliðes nosan",
    "1892": "gæstas grette,\tac him togeanes rad,",
    "1893": "cwæð þæt wilcuman\tWedera leodum",
    "1894": "scaþan scirhame\tto scipe foron.",
    "1895": "þa wæs on sande\tsægeap naca",
    "1896": "hladen herewædum,\thringedstefna,",
    "1897": "mearum ond maðmum;\tmæst hlifade",
    "1898": "ofer Hroðgares\thordgestreonum.",
    "1899": "He þæm batwearde\tbunden golde",
    "1900": "swurd gesealde,\tþæt he syðþan wæs",
    "1901": "on meodubence\tmaþme þy weorþra,",
    "1902": "yrfelafe.\tGewat him on naca",
    "1903": "drefan deop wæter,\tDena land ofgeaf.",
    "1904": "þa wæs be mæste\tmerehrægla sum,",
    "1905": "segl sale fæst;\tsundwudu þunede.",
    "1906": "No þær wegflotan\twind ofer yðum",
    "1907": "siðes getwæfde;\tsægenga for,",
    "1908": "fleat famigheals\tforð ofer yðe,",
    "1909": "bundenstefna\tofer brimstreamas,",
    "1910": "þæt hie Geata clifu\tongitan meahton,",
    "1911": "cuþe næssas.\tCeol up geþrang",
    "1912": "lyftgeswenced,\ton lande stod.",
    "1913": "Hraþe wæs æt holme\thyðweard geara,",
    "1914": "se þe ær lange tid\tleofra manna",
    "1915": "fus æt faroðe\tfeor wlatode;",
    "1916": "sælde to sande\tsidfæþme scip,",
    "1917": "oncerbendum fæst,\tþy læs hym yþa ðrym",
    "1918": "wudu wynsuman\tforwrecan meahte.",
    "1919": "Het þa up beran\tæþelinga gestreon,",
    "1920": "frætwe ond fætgold;\tnæs him feor þanon",
    "1921": "to gesecanne\tsinces bryttan,",
    "1922": "Higelac Hreþling,\tþær æt ham wunað",
    "1923": "selfa mid gesiðum\tsæwealle neah.",
    "1924": "Bold wæs betlic,\tbregorof cyning,",
    "1925": "heah in healle,\tHygd swiðe geong,",
    "1926": "wis, welþungen,\tþeah ðe wintra lyt",
    "1927": "under burhlocan\tgebiden hæbbe,",
    "1928": "Hæreþes dohtor;\tnæs hio hnah swa þeah,",
    "1929": "ne to gneað gifa\tGeata leodum,",
    "1930": "maþmgestreona.\tMod þryðo wæg,",
    "1931": "fremu folces cwen,\tfiren ondrysne.",
    "1932": "Nænig þæt dorste\tdeor geneþan",
    "1933": "swæsra gesiða,\tnefne sinfrea,",
    "1934": "þæt hire an dæges\teagum starede,",
    "1935": "ac him wælbende\tweotode tealde",
    "1936": "handgewriþene;\thraþe seoþðan wæs",
    "1937": "æfter mundgripe\tmece geþinged,",
    "1938": "þæt hit sceadenmæl\tscyran moste,",
    "1939": "cwealmbealu cyðan.\tNe bið swylc cwenlic þeaw",
    "1940": "idese to efnanne,\tþeah ðe hio ænlicu sy,",
    "1941": "þætte freoðuwebbe\tfeores onsæce",
    "1942": "æfter ligetorne\tleofne mannan.",
    "1943": "Huru þæt onhohsnode\tHemminges mæg;",
    "1944": "ealodrincende\toðer sædan,",
    "1945": "þæt hio leodbealewa\tlæs gefremede,",
    "1946": "inwitniða,\tsyððan ærest wearð",
    "1947": "gyfen goldhroden\tgeongum cempan,",
    "1948": "æðelum diore,\tsyððan hio Offan flet",
    "1949": "ofer fealone flod\tbe fæder lare",
    "1950": "siðe gesohte;\tðær hio syððan well",
    "1951": "in gumstole,\tgode, mære,",
    "1952": "lifgesceafta\tlifigende breac,",
    "1953": "hiold heahlufan\twið hæleþa brego,",
    "1954": "ealles moncynnes\tmine gefræge",
    "1955": "þone selestan\tbi sæm tweonum,",
    "1956": "eormencynnes.\tForðam Offa wæs",
    "1957": "geofum ond guðum,\tgarcene man,",
    "1958": "wide geweorðod,\twisdome heold",
    "1959": "eðel sinne;\tþonon Eomer woc",
    "1960": "hæleðum to helpe,\tHemminges mæg,",
    "1961": "nefa Garmundes,\tniða cræftig.",
    "1962": "Gewat him ða se hearda\tmid his hondscole",
    "1963": "sylf æfter sande\tsæwong tredan,",
    "1964": "wide waroðas.\tWoruldcandel scan,",
    "1965": "sigel suðan fus.\tHi sið drugon,",
    "1966": "elne geeodon,\tto ðæs ðe eorla hleo,",
    "1967": "bonan Ongenþeoes\tburgum in innan,",
    "1968": "geongne guðcyning\tgodne gefrunon",
    "1969": "hringas dælan.\tHigelace wæs",
    "1970": "sið Beowulfes\tsnude gecyðed,",
    "1971": "þæt ðær on worðig\twigendra hleo,",
    "1972": "lindgestealla,\tlifigende cwom,",
    "1973": "heaðolaces hal\tto hofe gongan.",
    "1974": "Hraðe wæs gerymed,\tswa se rica bebead,",
    "1975": "feðegestum\tflet innanweard.",
    "1976": "Gesæt þa wið sylfne\tse ða sæcce genæs,",
    "1977": "mæg wið mæge,\tsyððan mandryhten",
    "1978": "þurh hleoðorcwyde\tholdne gegrette,",
    "1979": "meaglum wordum.\tMeoduscencum hwearf",
    "1980": "geond þæt healreced\tHæreðes dohtor,",
    "1981": "lufode ða leode,\tliðwæge bær",
    "1982": "hæleðum to handa.\tHigelac ongan",
    "1983": "sinne geseldan\tin sele þam hean",
    "1984": "fægre fricgcean\t(hyne fyrwet bræc,",
    "1985": "hwylce Sægeata\tsiðas wæron):",
    "1986": "\"Hu lomp eow on lade,\tleofa Biowulf,",
    "1987": "þa ðu færinga\tfeorr gehogodest",
    "1988": "sæcce secean\tofer sealt wæter,",
    "1989": "hilde to Hiorote?\tAc ðu Hroðgare",
    "1990": "widcuðne wean\twihte gebettest,",
    "1991": "mærum ðeodne?\tIc ðæs modceare",
    "1992": "sorhwylmum seað,\tsiðe ne truwode",
    "1993": "leofes mannes;\tic ðe lange bæd",
    "1994": "þæt ðu þone wælgæst\twihte ne grette,",
    "1995": "lete Suðdene\tsylfe geweorðan",
    "1996": "guðe wið Grendel.\tGode ic þanc secge",
    "1997": "þæs ðe ic ðe gesundne\tgeseon moste.\"",
    "1998": "Biowulf maðelode,\tbearn Ecgðioes:",
    "1999": "\"þæt is undyrne,\tdryhten Higelac,",
    "2000": "micel gemeting,\tmonegum fira,",
    "2001": "hwylc orleghwil\tuncer Grendles",
    "2002": "wearð on ðam wange,\tþær he worna fela",
    "2003": "Sigescyldingum\tsorge gefremede,",
    "2004": "yrmðe to aldre.\tIc ðæt eall gewræc,",
    "2005": "swa begylpan ne þearf\tGrendeles maga",
    "2006": "ænig ofer eorðan\tuhthlem þone,",
    "2007": "se ðe lengest leofað\tlaðan cynnes,",
    "2008": "facne bifongen.\tIc ðær furðum cwom",
    "2009": "to ðam hringsele\tHroðgar gretan;",
    "2010": "sona me se mæra\tmago Healfdenes,",
    "2011": "syððan he modsefan\tminne cuðe,",
    "2012": "wið his sylfes sunu\tsetl getæhte.",
    "2013": "Weorod wæs on wynne;\tne seah ic widan feorh",
    "2014": "under heofones hwealf\thealsittendra",
    "2015": "medudream maran.\tHwilum mæru cwen,",
    "2016": "friðusibb folca,\tflet eall geondhwearf,",
    "2017": "bædde byre geonge;\toft hio beahwriðan",
    "2018": "secge sealde,\tær hie to setle geong.",
    "2019": "Hwilum for duguðe\tdohtor Hroðgares",
    "2020": "eorlum on ende\tealuwæge bær;",
    "2021": "þa ic Freaware\tfletsittende",
    "2022": "nemnan hyrde,\tþær hio nægled sinc",
    "2023": "hæleðum sealde.\tSio gehaten is,",
    "2024": "geong, goldhroden,\tgladum suna Frodan;",
    "2025": "hafað þæs geworden\twine Scyldinga,",
    "2026": "rices hyrde,\tond þæt ræd talað,",
    "2027": "þæt he mid ðy wife\twælfæhða dæl,",
    "2028": "sæcca gesette.\tOft seldan hwær",
    "2029": "æfter leodhryre\tlytle hwile",
    "2030": "bongar bugeð,\tþeah seo bryd duge!",
    "2031": "Mæg þæs þonne ofþyncan\tðeodne Heaðobeardna",
    "2032": "ond þegna gehwam\tþara leoda,",
    "2033": "þonne he mid fæmnan\ton flett gæð,",
    "2034": "dryhtbearn Dena,\tduguða biwenede;",
    "2035": "on him gladiað\tgomelra lafe,",
    "2036": "heard ond hringmæl\tHeaðabeardna gestreon",
    "2037": "þenden hie ðam wæpnum\twealdan moston,",
    "2038": "oððæt hie forlæddan\tto ðam lindplegan",
    "2039": "swæse gesiðas\tond hyra sylfra feorh.",
    "2040": "þonne cwið æt beore\tse ðe beah gesyhð,",
    "2041": "eald æscwiga,\tse ðe eall geman,",
    "2042": "garcwealm gumena\t(him bið grim sefa),",
    "2043": "onginneð geomormod\tgeongum cempan",
    "2044": "þurh hreðra gehygd\thiges cunnian,",
    "2045": "wigbealu weccean,\tond þæt word acwyð:",
    "2046": "'Meaht ðu, min wine,\tmece gecnawan",
    "2047": "þone þin fæder\tto gefeohte bær",
    "2048": "under heregriman\thindeman siðe,",
    "2049": "dyre iren,\tþær hyne Dene slogon,",
    "2050": "weoldon wælstowe,\tsyððan Wiðergyld læg,",
    "2051": "æfter hæleþa hryre,\thwate Scyldungas?",
    "2052": "Nu her þara banena\tbyre nathwylces",
    "2053": "frætwum hremig\ton flet gæð,",
    "2054": "morðres gylpeð,\tond þone maðþum byreð,",
    "2055": "þone þe ðu mid rihte\trædan sceoldest.'",
    "2056": "Manað swa ond myndgað\tmæla gehwylce",
    "2057": "sarum wordum,\toððæt sæl cymeð",
    "2058": "þæt se fæmnan þegn\tfore fæder dædum",
    "2059": "æfter billes bite\tblodfag swefeð,",
    "2060": "ealdres scyldig;\thim se oðer þonan",
    "2061": "losað lifigende,\tcon him land geare.",
    "2062": "þonne bioð abrocene\ton ba healfe",
    "2063": "aðsweord eorla;\tsyððan Ingelde",
    "2064": "weallað wælniðas,\tond him wiflufan",
    "2065": "æfter cearwælmum\tcolran weorðað.",
    "2066": "þy ic Heaðobeardna\thyldo ne telge,",
    "2067": "dryhtsibbe dæl\tDenum unfæcne,",
    "2068": "freondscipe fæstne.\tIc sceal forð sprecan",
    "2069": "gen ymbe Grendel,\tþæt ðu geare cunne,",
    "2070": "sinces brytta,\tto hwan syððan wearð",
    "2071": "hondræs hæleða.\tSyððan heofones gim",
    "2072": "glad ofer grundas,\tgæst yrre cwom,",
    "2073": "eatol, æfengrom,\tuser neosan,",
    "2074": "ðær we gesunde\tsæl weardodon.",
    "2075": "þær wæs Hondscio\thild onsæge,",
    "2076": "feorhbealu fægum;\the fyrmest læg,",
    "2077": "gyrded cempa;\thim Grendel wearð,",
    "2078": "mærum maguþegne\tto muðbonan,",
    "2079": "leofes mannes\tlic eall forswealg.",
    "2080": "No ðy ær ut ða gen\tidelhende",
    "2081": "bona blodigtoð,\tbealewa gemyndig,",
    "2082": "of ðam goldsele\tgongan wolde,",
    "2083": "ac he mægnes rof\tmin costode,",
    "2084": "grapode gearofolm.\tGlof hangode",
    "2085": "sid ond syllic,\tsearobendum fæst;",
    "2086": "sio wæs orðoncum\teall gegyrwed",
    "2087": "deofles cræftum\tond dracan fellum.",
    "2088": "He mec þær on innan\tunsynnigne,",
    "2089": "dior dædfruma,\tgedon wolde",
    "2090": "manigra sumne;\thyt ne mihte swa,",
    "2091": "syððan ic on yrre\tuppriht astod.",
    "2092": "To lang ys to reccenne\thu ic ðam leodsceaðan",
    "2093": "yfla gehwylces\tondlean forgeald;",
    "2094": "þær ic, þeoden min,\tþine leode",
    "2095": "weorðode weorcum.\tHe on weg losade,",
    "2096": "lytle hwile\tlifwynna breac;",
    "2097": "hwæþre him sio swiðre\tswaðe weardade",
    "2098": "hand on Hiorte,\tond he hean ðonan",
    "2099": "modes geomor\tmeregrund gefeoll.",
    "2100": "Me þone wælræs\twine Scildunga",
    "2101": "fættan golde\tfela leanode,",
    "2102": "manegum maðmum,\tsyððan mergen com",
    "2103": "ond we to symble\tgeseten hæfdon.",
    "2104": "þær wæs gidd ond gleo.\tGomela Scilding,",
    "2105": "felafricgende,\tfeorran rehte;",
    "2106": "hwilum hildedeor\thearpan wynne,",
    "2107": "gomenwudu grette,\thwilum gyd awræc",
    "2108": "soð ond sarlic,\thwilum syllic spell",
    "2109": "rehte æfter rihte\trumheort cyning.",
    "2110": "Hwilum eft ongan,\teldo gebunden,",
    "2111": "gomel guðwiga\tgioguðe cwiðan,",
    "2112": "hildestrengo;\threðer inne weoll,",
    "2113": "þonne he wintrum frod\tworn gemunde.",
    "2114": "Swa we þær inne\tondlangne dæg",
    "2115": "niode naman,\toððæt niht becwom",
    "2116": "oðer to yldum.\tþa wæs eft hraðe",
    "2117": "gearo gyrnwræce\tGrendeles modor,",
    "2118": "siðode sorhfull;\tsunu deað fornam,",
    "2119": "wighete Wedra.\tWif unhyre",
    "2120": "hyre bearn gewræc,\tbeorn acwealde",
    "2121": "ellenlice;\tþær wæs æschere,",
    "2122": "frodan fyrnwitan,\tfeorh uðgenge.",
    "2123": "Noðer hy hine ne moston,\tsyððan mergen cwom,",
    "2124": "deaðwerigne,\tDenia leode,",
    "2125": "bronde forbærnan,\tne on bæl hladan",
    "2126": "leofne mannan;\thio þæt lic ætbær",
    "2127": "feondes fæðmum\tunder firgenstream.",
    "2128": "þæt wæs Hroðgare\threowa tornost",
    "2129": "þara þe leodfruman\tlange begeate.",
    "2130": "þa se ðeoden mec\tðine life",
    "2131": "healsode hreohmod,\tþæt ic on holma geþring",
    "2132": "eorlscipe efnde,\tealdre geneðde,",
    "2133": "mærðo fremede;\the me mede gehet.",
    "2134": "Ic ða ðæs wælmes,\tþe is wide cuð,",
    "2135": "grimne gryrelicne\tgrundhyrde fond;",
    "2136": "þær unc hwile wæs\thand gemæne,",
    "2137": "holm heolfre weoll,\tond ic heafde becearf",
    "2138": "in ðam guðsele\tGrendeles modor",
    "2139": "eacnum ecgum,\tunsofte þonan",
    "2140": "feorh oðferede.\tNæs ic fæge þa gyt,",
    "2141": "ac me eorla hleo\teft gesealde",
    "2142": "maðma menigeo,\tmaga Healfdenes.",
    "2143": "Swa se ðeodkyning\tþeawum lyfde.",
    "2144": "Nealles ic ðam leanum\tforloren hæfde,",
    "2145": "mægnes mede,\tac he me maðmas geaf,",
    "2146": "sunu Healfdenes,\ton minne sylfes dom;",
    "2147": "ða ic ðe, beorncyning,\tbringan wylle,",
    "2148": "estum geywan.\tGen is eall æt ðe",
    "2149": "lissa gelong;\tic lyt hafo",
    "2150": "heafodmaga\tnefne, Hygelac, ðec.\"",
    "2151": "Het ða in beran\teaforheafodsegn,",
    "2152": "heaðosteapne helm,\thare byrnan,",
    "2153": "guðsweord geatolic,\tgyd æfter wræc:",
    "2154": "\"Me ðis hildesceorp\tHroðgar sealde,",
    "2155": "snotra fengel,\tsume worde het",
    "2156": "þæt ic his ærest ðe\test gesægde;",
    "2157": "cwæð þæt hyt hæfde\tHiorogar cyning,",
    "2158": "leod Scyldunga\tlange hwile;",
    "2159": "no ðy ær suna sinum\tsyllan wolde,",
    "2160": "hwatum Heorowearde,\tþeah he him hold wære,",
    "2161": "breostgewædu.\tBruc ealles well!\"",
    "2162": "Hyrde ic þæt þam frætwum\tfeower mearas",
    "2163": "lungre, gelice,\tlast weardode,",
    "2164": "æppelfealuwe;\the him est geteah",
    "2165": "meara ond maðma.\tSwa sceal mæg don,",
    "2166": "nealles inwitnet\toðrum bregdon",
    "2167": "dyrnum cræfte,\tdeað renian",
    "2168": "hondgesteallan.\tHygelace wæs,",
    "2169": "niða heardum,\tnefa swyðe hold,",
    "2170": "ond gehwæðer oðrum\throþra gemyndig.",
    "2171": "Hyrde ic þæt he ðone healsbeah\tHygde gesealde,",
    "2172": "wrætlicne wundurmaððum,\tðone þe him Wealhðeo geaf,",
    "2173": "ðeodnes dohtor,\tþrio wicg somod",
    "2174": "swancor ond sadolbeorht;\thyre syððan wæs",
    "2175": "æfter beahðege\tbreost geweorðod.",
    "2176": "Swa bealdode\tbearn Ecgðeowes,",
    "2177": "guma guðum cuð,\tgodum dædum,",
    "2178": "dreah æfter dome,\tnealles druncne slog",
    "2179": "heorðgeneatas;\tnæs him hreoh sefa,",
    "2180": "ac he mancynnes\tmæste cræfte",
    "2181": "ginfæstan gife,\tþe him god sealde,",
    "2182": "heold hildedeor.\tHean wæs lange,",
    "2183": "swa hyne Geata bearn\tgodne ne tealdon,",
    "2184": "ne hyne on medobence\tmicles wyrðne",
    "2185": "drihten Wedera\tgedon wolde;",
    "2186": "swyðe wendon\tþæt he sleac wære,",
    "2187": "æðeling unfrom.\tEdwenden cwom",
    "2188": "tireadigum menn\ttorna gehwylces.",
    "2189": "Het ða eorla hleo\tin gefetian,",
    "2190": "heaðorof cyning,\tHreðles lafe",
    "2191": "golde gegyrede;\tnæs mid Geatum ða",
    "2192": "sincmaðþum selra\ton sweordes had;",
    "2193": "þæt he on Biowulfes\tbearm alegde",
    "2194": "ond him gesealde\tseofan þusendo,",
    "2195": "bold ond bregostol.\tHim wæs bam samod",
    "2196": "on ðam leodscipe\tlond gecynde,",
    "2197": "eard, eðelriht,\toðrum swiðor",
    "2198": "side rice\tþam ðær selra wæs.",
    "2199": "Eft þæt geiode\tufaran dogrum",
    "2200": "hildehlæmmum,\tsyððan Hygelac læg",
    "2201": "ond Heardrede\thildemeceas",
    "2202": "under bordhreoðan\tto bonan wurdon,",
    "2203": "ða hyne gesohtan\ton sigeþeode",
    "2204": "hearde hildefrecan,\tHeaðoscilfingas,",
    "2205": "niða genægdan\tnefan Hererices,",
    "2206": "syððan Beowulfe\tbrade rice",
    "2207": "on hand gehwearf;\the geheold tela",
    "2208": "fiftig wintra\t(wæs ða frod cyning,",
    "2209": "eald eþelweard),\toððæt an ongan",
    "2210": "deorcum nihtum\tdraca ricsian,",
    "2211": "se ðe on heaum hofe\thord beweotode,",
    "2212": "stanbeorh steapne;\tstig under læg,",
    "2213": "eldum uncuð.\tþær on innan giong",
    "2214": "niða nathwylc,\tse ðe neh gefeng",
    "2215": "hæðnum horde,\thond ......,",
    "2216": "since fahne.\tHe þæt syððan ......,",
    "2217": "þeah ðe he slæpende\tbesyred wurde",
    "2218": "þeofes cræfte;\tþæt sie ðiod onfand,",
    "2219": "bufolc beorna,\tþæt he gebolgen wæs.",
    "2220": "Nealles mid gewealdum\twyrmhord abræc",
    "2221": "sylfes willum,\tse ðe him sare gesceod,",
    "2222": "ac for þreanedlan\tþeow nathwylces",
    "2223": "hæleða bearna\theteswengeas fleah,",
    "2224": "ærnes þearfa,\tond ðær inne fealh,",
    "2225": "secg synbysig,\tsona onfunde",
    "2226": "þæt þær ðam gyste\tgryrebroga stod;",
    "2227": "hwæðre earmsceapen",
    "2228": "...sceapen",
    "2229": "þa hyne se fær begeat.",
    "2230": "Sincfæt ......;\tþær wæs swylcra fela",
    "2231": "in ðam eorðhuse\tærgestreona,",
    "2232": "swa hy on geardagum\tgumena nathwylc,",
    "2233": "eormenlafe\tæþelan cynnes,",
    "2234": "þanchycgende\tþær gehydde,",
    "2235": "deore maðmas.\tEalle hie deað fornam",
    "2236": "ærran mælum,\tond se an ða gen",
    "2237": "leoda duguðe,\tse ðær lengest hwearf,",
    "2238": "weard winegeomor,\twende þæs ylcan,",
    "2239": "þæt he lytel fæc\tlonggestreona",
    "2240": "brucan moste.\tBeorh eallgearo",
    "2241": "wunode on wonge\twæteryðum neah,",
    "2242": "niwe be næsse,\tnearocræftum fæst.",
    "2243": "þær on innan bær\teorlgestreona",
    "2244": "hringa hyrde\thordwyrðne dæl,",
    "2245": "fættan goldes,\tfea worda cwæð:",
    "2246": "\"Heald þu nu, hruse,\tnu hæleð ne moston,",
    "2247": "eorla æhte!\tHwæt, hyt ær on ðe",
    "2248": "gode begeaton.\tGuðdeað fornam,",
    "2249": "feorhbealo frecne,\tfyra gehwylcne",
    "2250": "leoda minra,\tþara ðe þis lif ofgeaf,",
    "2251": "gesawon seledream.\tIc nah hwa sweord wege",
    "2252": "oððe feormie\tfæted wæge,",
    "2253": "dryncfæt deore;\tduguð ellor sceoc.",
    "2254": "Sceal se hearda helm\thyrsted golde",
    "2255": "fætum befeallen;\tfeormynd swefað,",
    "2256": "þa ðe beadogriman\tbywan sceoldon,",
    "2257": "ge swylce seo herepad,\tsio æt hilde gebad",
    "2258": "ofer borda gebræc\tbite irena,",
    "2259": "brosnað æfter beorne.\tNe mæg byrnan hring",
    "2260": "æfter wigfruman\twide feran,",
    "2261": "hæleðum be healfe.\tNæs hearpan wyn,",
    "2262": "gomen gleobeames,\tne god hafoc",
    "2263": "geond sæl swingeð,\tne se swifta mearh",
    "2264": "burhstede beateð.\tBealocwealm hafað",
    "2265": "fela feorhcynna\tforð onsended!\"",
    "2266": "Swa giomormod\tgiohðo mænde",
    "2267": "an æfter eallum,\tunbliðe hwearf",
    "2268": "dæges ond nihtes,\toððæt deaðes wylm",
    "2269": "hran æt heortan.\tHordwynne fond",
    "2270": "eald uhtsceaða\topene standan,",
    "2271": "se ðe byrnende\tbiorgas seceð,",
    "2272": "nacod niðdraca,\tnihtes fleogeð",
    "2273": "fyre befangen;\thyne foldbuend",
    "2274": "swiðe ondrædað.\tHe gesecean sceall",
    "2275": "hord on hrusan,\tþær he hæðen gold",
    "2276": "warað wintrum frod,\tne byð him wihte ðy sel.",
    "2277": "Swa se ðeodsceaða\tþreo hund wintra",
    "2278": "heold on hrusan\thordærna sum,",
    "2279": "eacencræftig,\toððæt hyne an abealch",
    "2280": "mon on mode;\tmandryhtne bær",
    "2281": "fæted wæge,\tfrioðowære bæd",
    "2282": "hlaford sinne.\tða wæs hord rasod,",
    "2283": "onboren beaga hord,\tbene getiðad",
    "2284": "feasceaftum men.\tFrea sceawode",
    "2285": "fira fyrngeweorc\tforman siðe.",
    "2286": "þa se wyrm onwoc,\twroht wæs geniwad;",
    "2287": "stonc ða æfter stane,\tstearcheort onfand",
    "2288": "feondes fotlast;\the to forð gestop",
    "2289": "dyrnan cræfte\tdracan heafde neah.",
    "2290": "Swa mæg unfæge\teaðe gedigan",
    "2291": "wean ond wræcsið,\tse ðe waldendes",
    "2292": "hyldo gehealdeþ!\tHordweard sohte",
    "2293": "georne æfter grunde,\twolde guman findan,",
    "2294": "þone þe him on sweofote\tsare geteode,",
    "2295": "hat ond hreohmod\thlæw oft ymbehwearf",
    "2296": "ealne utanweardne,\tne ðær ænig mon",
    "2297": "on þære westenne;\thwæðre wiges gefeh,",
    "2298": "beaduwe weorces,\thwilum on beorh æthwearf,",
    "2299": "sincfæt sohte.\tHe þæt sona onfand",
    "2300": "ðæt hæfde gumena sum\tgoldes gefandod,",
    "2301": "heahgestreona.\tHordweard onbad",
    "2302": "earfoðlice\toððæt æfen cwom;",
    "2303": "wæs ða gebolgen\tbeorges hyrde,",
    "2304": "wolde se laða\tlige forgyldan",
    "2305": "drincfæt dyre.\tþa wæs dæg sceacen",
    "2306": "wyrme on willan;\tno on wealle læg,",
    "2307": "bidan wolde,\tac mid bæle for,",
    "2308": "fyre gefysed.\tWæs se fruma egeslic",
    "2309": "leodum on lande,\tswa hyt lungre wearð",
    "2310": "on hyra sincgifan\tsare geendod.",
    "2311": "ða se gæst ongan\tgledum spiwan,",
    "2312": "beorht hofu bærnan;\tbryneleoma stod",
    "2313": "eldum on andan.\tNo ðær aht cwices",
    "2314": "lað lyftfloga\tlæfan wolde.",
    "2315": "Wæs þæs wyrmes wig\twide gesyne,",
    "2316": "nearofages nið\tnean ond feorran,",
    "2317": "hu se guðsceaða\tGeata leode",
    "2318": "hatode ond hynde;\thord eft gesceat,",
    "2319": "dryhtsele dyrnne,\tær dæges hwile.",
    "2320": "Hæfde landwara\tlige befangen,",
    "2321": "bæle ond bronde,\tbeorges getruwode,",
    "2322": "wiges ond wealles;\thim seo wen geleah.",
    "2323": "þa wæs Biowulfe\tbroga gecyðed",
    "2324": "snude to soðe,\tþæt his sylfes ham,",
    "2325": "bolda selest,\tbrynewylmum mealt,",
    "2326": "gifstol Geata.\tþæt ðam godan wæs",
    "2327": "hreow on hreðre,\thygesorga mæst;",
    "2328": "wende se wisa\tþæt he wealdende",
    "2329": "ofer ealde riht,\tecean dryhtne,",
    "2330": "bitre gebulge.\tBreost innan weoll",
    "2331": "þeostrum geþoncum,\tswa him geþywe ne wæs.",
    "2332": "Hæfde ligdraca\tleoda fæsten,",
    "2333": "ealond utan,\teorðweard ðone",
    "2334": "gledum forgrunden;\thim ðæs guðkyning,",
    "2335": "Wedera þioden,\twræce leornode.",
    "2336": "Heht him þa gewyrcean\twigendra hleo",
    "2337": "eallirenne,\teorla dryhten,",
    "2338": "wigbord wrætlic;\twisse he gearwe",
    "2339": "þæt him holtwudu\thelpan ne meahte,",
    "2340": "lind wið lige.\tSceolde lændaga",
    "2341": "æþeling ærgod\tende gebidan,",
    "2342": "worulde lifes,\tond se wyrm somod,",
    "2343": "þeah ðe hordwelan\theolde lange.",
    "2344": "Oferhogode ða\thringa fengel",
    "2345": "þæt he þone widflogan\tweorode gesohte,",
    "2346": "sidan herge;\tno he him þa sæcce ondred,",
    "2347": "ne him þæs wyrmes wig\tfor wiht dyde,",
    "2348": "eafoð ond ellen,\tforðon he ær fela",
    "2349": "nearo neðende\tniða gedigde,",
    "2350": "hildehlemma,\tsyððan he Hroðgares,",
    "2351": "sigoreadig secg,\tsele fælsode",
    "2352": "ond æt guðe forgrap\tGrendeles mægum",
    "2353": "laðan cynnes.\tNo þæt læsest wæs",
    "2354": "hondgemota,\tþær mon Hygelac sloh,",
    "2355": "syððan Geata cyning\tguðe ræsum,",
    "2356": "freawine folca\tFreslondum on,",
    "2357": "Hreðles eafora\thiorodryncum swealt,",
    "2358": "bille gebeaten.\tþonan Biowulf com",
    "2359": "sylfes cræfte,\tsundnytte dreah;",
    "2360": "hæfde him on earme\tana XXX",
    "2361": "hildegeatwa,\tþa he to holme beag.",
    "2362": "Nealles Hetware\thremge þorfton",
    "2363": "feðewiges,\tþe him foran ongean",
    "2364": "linde bæron;\tlyt eft becwom",
    "2365": "fram þam hildfrecan\thames niosan.",
    "2366": "Oferswam ða sioleða bigong\tsunu Ecgðeowes,",
    "2367": "earm anhaga,\teft to leodum;",
    "2368": "þær him Hygd gebead\thord ond rice,",
    "2369": "beagas ond bregostol,\tbearne ne truwode",
    "2370": "þæt he wið ælfylcum\teþelstolas",
    "2371": "healdan cuðe,\tða wæs Hygelac dead.",
    "2372": "No ðy ær feasceafte\tfindan meahton",
    "2373": "æt ðam æðelinge\tænige ðinga,",
    "2374": "þæt he Heardrede\thlaford wære",
    "2375": "oððe þone cynedom\tciosan wolde;",
    "2376": "hwæðre he him on folce\tfreondlarum heold,",
    "2377": "estum mid are,\toððæt he yldra wearð,",
    "2378": "Wedergeatum weold.\tHyne wræcmæcgas",
    "2379": "ofer sæ sohtan,\tsuna Ohteres;",
    "2380": "hæfdon hy forhealden\thelm Scylfinga,",
    "2381": "þone selestan\tsæcyninga",
    "2382": "þara ðe in Swiorice\tsinc brytnade,",
    "2383": "mærne þeoden.\tHim þæt to mearce wearð;",
    "2384": "he þær for feorme\tfeorhwunde hleat",
    "2385": "sweordes swengum,\tsunu Hygelaces,",
    "2386": "ond him eft gewat\tOngenðioes bearn",
    "2387": "hames niosan,\tsyððan Heardred læg,",
    "2388": "let ðone bregostol\tBiowulf healdan,",
    "2389": "Geatum wealdan.\tþæt wæs god cyning!",
    "2390": "Se ðæs leodhryres\tlean gemunde",
    "2391": "uferan dogrum,\tEadgilse wearð",
    "2392": "feasceaftum freond,\tfolce gestepte",
    "2393": "ofer sæ side\tsunu Ohteres,",
    "2394": "wigum ond wæpnum;\the gewræc syððan",
    "2395": "cealdum cearsiðum,\tcyning ealdre bineat.",
    "2396": "Swa he niða gehwane\tgenesen hæfde,",
    "2397": "sliðra geslyhta,\tsunu Ecgðiowes,",
    "2398": "ellenweorca,\toð ðone anne dæg",
    "2399": "þe he wið þam wyrme\tgewegan sceolde.",
    "2400": "Gewat þa XIIa sum\ttorne gebolgen",
    "2401": "dryhten Geata\tdracan sceawian.",
    "2402": "Hæfde þa gefrunen\thwanan sio fæhð aras,",
    "2403": "bealonið biorna;\thim to bearme cwom",
    "2404": "maðþumfæt mære\tþurh ðæs meldan hond.",
    "2405": "Se wæs on ðam ðreate\tþreotteoða secg,",
    "2406": "se ðæs orleges\tor onstealde,",
    "2407": "hæft hygegiomor,\tsceolde hean ðonon",
    "2408": "wong wisian.\tHe ofer willan giong",
    "2409": "to ðæs ðe he eorðsele\tanne wisse,",
    "2410": "hlæw under hrusan\tholmwylme neh,",
    "2411": "yðgewinne;\tse wæs innan full",
    "2412": "wrætta ond wira.\tWeard unhiore,",
    "2413": "gearo guðfreca,\tgoldmaðmas heold,",
    "2414": "eald under eorðan.\tNæs þæt yðe ceap",
    "2415": "to gegangenne\tgumena ænigum!",
    "2416": "Gesæt ða on næsse\tniðheard cyning,",
    "2417": "þenden hælo abead\theorðgeneatum,",
    "2418": "goldwine Geata.\tHim wæs geomor sefa,",
    "2419": "wæfre ond wælfus,\twyrd ungemete neah,",
    "2420": "se ðone gomelan\tgretan sceolde,",
    "2421": "secean sawle hord,\tsundur gedælan",
    "2422": "lif wið lice,\tno þon lange wæs",
    "2423": "feorh æþelinges\tflæsce bewunden.",
    "2424": "Biowulf maþelade,\tbearn Ecgðeowes:",
    "2425": "\"Fela ic on giogoðe\tguðræsa genæs,",
    "2426": "orleghwila;\tic þæt eall gemon.",
    "2427": "Ic wæs syfanwintre,\tþa mec sinca baldor,",
    "2428": "freawine folca,\tæt minum fæder genam;",
    "2429": "heold mec ond hæfde\tHreðel cyning,",
    "2430": "geaf me sinc ond symbel,\tsibbe gemunde.",
    "2431": "Næs ic him to life\tlaðra owihte,",
    "2432": "beorn in burgum,\tþonne his bearna hwylc,",
    "2433": "Herebeald ond Hæðcyn\toððe Hygelac min.",
    "2434": "Wæs þam yldestan\tungedefelice",
    "2435": "mæges dædum\tmorþorbed stred,",
    "2436": "syððan hyne Hæðcyn\tof hornbogan,",
    "2437": "his freawine,\tflane geswencte,",
    "2438": "miste mercelses\tond his mæg ofscet,",
    "2439": "broðor oðerne\tblodigan gare.",
    "2440": "þæt wæs feohleas gefeoht,\tfyrenum gesyngad,",
    "2441": "hreðre hygemeðe;\tsceolde hwæðre swa þeah",
    "2442": "æðeling unwrecen\tealdres linnan.",
    "2443": "Swa bið geomorlic\tgomelum ceorle",
    "2444": "to gebidanne,\tþæt his byre ride",
    "2445": "giong on galgan,\tþonne he gyd wrece,",
    "2446": "sarigne sang,\tþonne his sunu hangað",
    "2447": "hrefne to hroðre,\tond he him helpe ne mæg,",
    "2448": "eald ond infrod,\tænige gefremman.",
    "2449": "Symble bið gemyndgad\tmorna gehwylce",
    "2450": "eaforan ellorsið;\toðres ne gymeð",
    "2451": "to gebidanne\tburgum in innan",
    "2452": "yrfeweardas,\tþonne se an hafað",
    "2453": "þurh deaðes nyd\tdæda gefondad.",
    "2454": "Gesyhð sorhcearig\ton his suna bure",
    "2455": "winsele westne,\twindge reste",
    "2456": "reote berofene.\tRidend swefað,",
    "2457": "hæleð in hoðman;\tnis þær hearpan sweg,",
    "2458": "gomen in geardum,\tswylce ðær iu wæron.",
    "2459": "Gewiteð þonne on sealman,\tsorhleoð gæleð",
    "2460": "an æfter anum;\tþuhte him eall to rum,",
    "2461": "wongas ond wicstede.\tSwa Wedra helm",
    "2462": "æfter Herebealde\theortan sorge",
    "2463": "weallende wæg.\tWihte ne meahte",
    "2464": "on ðam feorhbonan\tfæghðe gebetan;",
    "2465": "no ðy ær he þone heaðorinc\thatian ne meahte",
    "2466": "laðum dædum,\tþeah him leof ne wæs.",
    "2467": "He ða mid þære sorhge,\tþe him swa sar belamp,",
    "2468": "gumdream ofgeaf,\tgodes leoht geceas,",
    "2469": "eaferum læfde,\tswa deð eadig mon,",
    "2470": "lond ond leodbyrig,\tþa he of life gewat.",
    "2471": "þa wæs synn ond sacu\tSweona ond Geata",
    "2472": "ofer wid wæter,\twroht gemæne,",
    "2473": "herenið hearda,\tsyððan Hreðel swealt,",
    "2474": "oððe him Ongenðeowes\teaferan wæran",
    "2475": "frome, fyrdhwate,\tfreode ne woldon",
    "2476": "ofer heafo healdan,\tac ymb Hreosnabeorh",
    "2477": "eatolne inwitscear\toft gefremedon.",
    "2478": "þæt mægwine\tmine gewræcan,",
    "2479": "fæhðe ond fyrene,\tswa hyt gefræge wæs,",
    "2480": "þeah ðe oðer his\tealdre gebohte,",
    "2481": "heardan ceape;\tHæðcynne wearð,",
    "2482": "Geata dryhtne,\tguð onsæge.",
    "2483": "þa ic on morgne gefrægn\tmæg oðerne",
    "2484": "billes ecgum\ton bonan stælan,",
    "2485": "þær Ongenþeow\tEofores niosað.",
    "2486": "Guðhelm toglad,\tgomela Scylfing",
    "2487": "hreas hildeblac;\thond gemunde",
    "2488": "fæhðo genoge,\tfeorhsweng ne ofteah.",
    "2489": "Ic him þa maðmas,\tþe he me sealde,",
    "2490": "geald æt guðe,\tswa me gifeðe wæs,",
    "2491": "leohtan sweorde;\the me lond forgeaf,",
    "2492": "eard, eðelwyn.\tNæs him ænig þearf",
    "2493": "þæt he to Gifðum\toððe to Gardenum",
    "2494": "oððe in Swiorice\tsecean þurfe",
    "2495": "wyrsan wigfrecan,\tweorðe gecypan.",
    "2496": "Symle ic him on feðan\tbeforan wolde,",
    "2497": "ana on orde,\tond swa to aldre sceall",
    "2498": "sæcce fremman,\tþenden þis sweord þolað,",
    "2499": "þæt mec ær ond sið\toft gelæste.",
    "2500": "Syððan ic for dugeðum\tDæghrefne wearð",
    "2501": "to handbonan,\tHuga cempan;",
    "2502": "nalles he ða frætwe\tFrescyninge,",
    "2503": "breostweorðunge,\tbringan moste,",
    "2504": "ac in compe gecrong\tcumbles hyrde,",
    "2505": "æþeling on elne;\tne wæs ecg bona,",
    "2506": "ac him hildegrap\theortan wylmas,",
    "2507": "banhus gebræc.\tNu sceall billes ecg,",
    "2508": "hond ond heard sweord,\tymb hord wigan.\"",
    "2509": "Beowulf maðelode,\tbeotwordum spræc",
    "2510": "niehstan siðe:\t\"Ic geneðde fela",
    "2511": "guða on geogoðe;\tgyt ic wylle,",
    "2512": "frod folces weard,\tfæhðe secan,",
    "2513": "mærðu fremman,\tgif mec se mansceaða",
    "2514": "of eorðsele\tut geseceð.\"",
    "2515": "Gegrette ða\tgumena gehwylcne,",
    "2516": "hwate helmberend,\thindeman siðe,",
    "2517": "swæse gesiðas:\t\"Nolde ic sweord beran,",
    "2518": "wæpen to wyrme,\tgif ic wiste hu",
    "2519": "wið ðam aglæcean\telles meahte",
    "2520": "gylpe wiðgripan,\tswa ic gio wið Grendle dyde.",
    "2521": "Ac ic ðær heaðufyres\thates wene,",
    "2522": "oreðes ond attres;\tforðon ic me on hafu",
    "2523": "bord ond byrnan.\tNelle ic beorges weard",
    "2524": "forfleon fotes trem,\tac unc furður sceal",
    "2525": "weorðan æt wealle,\tswa unc wyrd geteoð,",
    "2526": "metod manna gehwæs.\tIc eom on mode from",
    "2527": "þæt ic wið þone guðflogan\tgylp ofersitte.",
    "2528": "Gebide ge on beorge\tbyrnum werede,",
    "2529": "secgas on searwum,\thwæðer sel mæge",
    "2530": "æfter wælræse\twunde gedygan",
    "2531": "uncer twega.\tNis þæt eower sið",
    "2532": "ne gemet mannes,\tnefne min anes,",
    "2533": "þæt he wið aglæcean\teofoðo dæle,",
    "2534": "eorlscype efne.\tIc mid elne sceall",
    "2535": "gold gegangan,\toððe guð nimeð,",
    "2536": "feorhbealu frecne,\tfrean eowerne!\"",
    "2537": "Aras ða bi ronde\trof oretta,",
    "2538": "heard under helme,\thiorosercean bær",
    "2539": "under stancleofu,\tstrengo getruwode",
    "2540": "anes mannes.\tNe bið swylc earges sið!",
    "2541": "Geseah ða be wealle\tse ðe worna fela,",
    "2542": "gumcystum god,\tguða gedigde,",
    "2543": "hildehlemma,\tþonne hnitan feðan,",
    "2544": "stondan stanbogan,\tstream ut þonan",
    "2545": "brecan of beorge.\tWæs þære burnan wælm",
    "2546": "heaðofyrum hat;\tne meahte horde neah",
    "2547": "unbyrnende\tænige hwile",
    "2548": "deop gedygan\tfor dracan lege.",
    "2549": "Let ða of breostum,\tða he gebolgen wæs,",
    "2550": "Wedergeata leod\tword ut faran,",
    "2551": "stearcheort styrmde;\tstefn in becom",
    "2552": "heaðotorht hlynnan\tunder harne stan.",
    "2553": "Hete wæs onhrered,\thordweard oncniow",
    "2554": "mannes reorde;\tnæs ðær mara fyrst",
    "2555": "freode to friclan.\tFrom ærest cwom",
    "2556": "oruð aglæcean\tut of stane,",
    "2557": "hat hildeswat.\tHruse dynede.",
    "2558": "Biorn under beorge\tbordrand onswaf",
    "2559": "wið ðam gryregieste,\tGeata dryhten;",
    "2560": "ða wæs hringbogan\theorte gefysed",
    "2561": "sæcce to seceanne.\tSweord ær gebræd",
    "2562": "god guðcyning,\tgomele lafe,",
    "2563": "ecgum unslaw;\tæghwæðrum wæs",
    "2564": "bealohycgendra\tbroga fram oðrum.",
    "2565": "Stiðmod gestod\twið steapne rond",
    "2566": "winia bealdor,\tða se wyrm gebeah",
    "2567": "snude tosomne;\the on searwum bad.",
    "2568": "Gewat ða byrnende\tgebogen scriðan,",
    "2569": "to gescipe scyndan.\tScyld wel gebearg",
    "2570": "life ond lice\tlæssan hwile",
    "2571": "mærum þeodne\tþonne his myne sohte,",
    "2572": "ðær he þy fyrste,\tforman dogore",
    "2573": "wealdan moste\tswa him wyrd ne gescraf",
    "2574": "hreð æt hilde.\tHond up abræd",
    "2575": "Geata dryhten,\tgryrefahne sloh",
    "2576": "incgelafe,\tþæt sio ecg gewac",
    "2577": "brun on bane,\tbat unswiðor",
    "2578": "þonne his ðiodcyning\tþearfe hæfde,",
    "2579": "bysigum gebæded.\tþa wæs beorges weard",
    "2580": "æfter heaðuswenge\ton hreoum mode,",
    "2581": "wearp wælfyre;\twide sprungon",
    "2582": "hildeleoman.\tHreðsigora ne gealp",
    "2583": "goldwine Geata;\tguðbill geswac,",
    "2584": "nacod æt niðe,\tswa hyt no sceolde,",
    "2585": "iren ærgod.\tNe wæs þæt eðe sið,",
    "2586": "þæt se mæra\tmaga Ecgðeowes",
    "2587": "grundwong þone\tofgyfan wolde;",
    "2588": "sceolde ofer willan\twic eardian",
    "2589": "elles hwergen,\tswa sceal æghwylc mon",
    "2590": "alætan lændagas.\tNæs ða long to ðon",
    "2591": "þæt ða aglæcean hy\teft gemetton.",
    "2592": "Hyrte hyne hordweard\t(hreðer æðme weoll)",
    "2593": "niwan stefne;\tnearo ðrowode,",
    "2594": "fyre befongen,\tse ðe ær folce weold.",
    "2595": "Nealles him on heape\thandgesteallan,",
    "2596": "æðelinga bearn,\tymbe gestodon",
    "2597": "hildecystum,\tac hy on holt bugon,",
    "2598": "ealdre burgan.\tHiora in anum weoll",
    "2599": "sefa wið sorgum;\tsibb æfre ne mæg",
    "2600": "wiht onwendan\tþam ðe wel þenceð.",
    "2601": "Wiglaf wæs haten\tWeoxstanes sunu,",
    "2602": "leoflic lindwiga,\tleod Scylfinga,",
    "2603": "mæg ælfheres;\tgeseah his mondryhten",
    "2604": "under heregriman\that þrowian.",
    "2605": "Gemunde ða ða are\tþe he him ær forgeaf,",
    "2606": "wicstede weligne\tWægmundinga,",
    "2607": "folcrihta gehwylc,\tswa his fæder ahte.",
    "2608": "Ne mihte ða forhabban;\thond rond gefeng,",
    "2609": "geolwe linde,\tgomel swyrd geteah,",
    "2610": "þæt wæs mid eldum\tEanmundes laf,",
    "2611": "suna Ohteres.\tþam æt sæcce wearð,",
    "2612": "wræccan wineleasum,\tWeohstan bana",
    "2613": "meces ecgum,\tond his magum ætbær",
    "2614": "brunfagne helm,\thringde byrnan,",
    "2615": "eald sweord etonisc;\tþæt him Onela forgeaf,",
    "2616": "his gædelinges\tguðgewædu,",
    "2617": "fyrdsearo fuslic,\tno ymbe ða fæhðe spræc,",
    "2618": "þeah ðe he his broðor bearn\tabredwade.",
    "2619": "He frætwe geheold\tfela missera,",
    "2620": "bill ond byrnan,\toððæt his byre mihte",
    "2621": "eorlscipe efnan\tswa his ærfæder;",
    "2622": "geaf him ða mid Geatum\tguðgewæda,",
    "2623": "æghwæs unrim,\tþa he of ealdre gewat,",
    "2624": "frod on forðweg.\tþa wæs forma sið",
    "2625": "geongan cempan,\tþæt he guðe ræs",
    "2626": "mid his freodryhtne\tfremman sceolde.",
    "2627": "Ne gemealt him se modsefa,\tne his mæges laf",
    "2628": "gewac æt wige;\tþæt se wyrm onfand,",
    "2629": "syððan hie togædre\tgegan hæfdon.",
    "2630": "Wiglaf maðelode,\twordrihta fela",
    "2631": "sægde gesiðum\t(him wæs sefa geomor):",
    "2632": "\"Ic ðæt mæl geman,\tþær we medu þegun,",
    "2633": "þonne we geheton\tussum hlaforde",
    "2634": "in biorsele,\tðe us ðas beagas geaf,",
    "2635": "þæt we him ða guðgetawa\tgyldan woldon",
    "2636": "gif him þyslicu\tþearf gelumpe,",
    "2637": "helmas ond heard sweord.\tðe he usic on herge geceas",
    "2638": "to ðyssum siðfate\tsylfes willum,",
    "2639": "onmunde usic mærða,\tond me þas maðmas geaf,",
    "2640": "þe he usic garwigend\tgode tealde,",
    "2641": "hwate helmberend,\tþeah ðe hlaford us",
    "2642": "þis ellenweorc\tana aðohte",
    "2643": "to gefremmanne,\tfolces hyrde,",
    "2644": "for ðam he manna mæst\tmærða gefremede,",
    "2645": "dæda dollicra.\tNu is se dæg cumen",
    "2646": "þæt ure mandryhten\tmægenes behofað,",
    "2647": "godra guðrinca;\twutun gongan to,",
    "2648": "helpan hildfruman,\tþenden hyt sy,",
    "2649": "gledegesa grim.\tGod wat on mec",
    "2650": "þæt me is micle leofre\tþæt minne lichaman",
    "2651": "mid minne goldgyfan\tgled fæðmie.",
    "2652": "Ne þynceð me gerysne\tþæt we rondas beren",
    "2653": "eft to earde,\tnemne we æror mægen",
    "2654": "fane gefyllan,\tfeorh ealgian",
    "2655": "Wedra ðeodnes.\tIc wat geare",
    "2656": "þæt næron ealdgewyrht,\tþæt he ana scyle",
    "2657": "Geata duguðe\tgnorn þrowian,",
    "2658": "gesigan æt sæcce;\turum sceal sweord ond helm,",
    "2659": "byrne ond beaduscrud,\tbam gemæne.\"",
    "2660": "Wod þa þurh þone wælrec,\twigheafolan bær",
    "2661": "frean on fultum,\tfea worda cwæð:",
    "2662": "\"Leofa Biowulf,\tlæst eall tela,",
    "2663": "swa ðu on geoguðfeore\tgeara gecwæde",
    "2664": "þæt ðu ne alæte\tbe ðe lifigendum",
    "2665": "dom gedreosan.\tScealt nu dædum rof,",
    "2666": "æðeling anhydig,\tealle mægene",
    "2667": "feorh ealgian;\tic ðe fullæstu.\"",
    "2668": "æfter ðam wordum\twyrm yrre cwom,",
    "2669": "atol inwitgæst,\toðre siðe",
    "2670": "fyrwylmum fah\tfionda niosian,",
    "2671": "laðra manna;\tligyðum for.",
    "2672": "Born bord wið rond,\tbyrne ne meahte",
    "2673": "geongum garwigan\tgeoce gefremman,",
    "2674": "ac se maga geonga\tunder his mæges scyld",
    "2675": "elne geeode,\tþa his agen wæs",
    "2676": "gledum forgrunden.\tþa gen guðcyning",
    "2677": "mærða gemunde,\tmægenstrengo sloh",
    "2678": "hildebille,\tþæt hyt on heafolan stod",
    "2679": "niþe genyded;\tNægling forbærst,",
    "2680": "geswac æt sæcce\tsweord Biowulfes,",
    "2681": "gomol ond grægmæl.\tHim þæt gifeðe ne wæs",
    "2682": "þæt him irenna\tecge mihton",
    "2683": "helpan æt hilde;\twæs sio hond to strong,",
    "2684": "se ðe meca gehwane,\tmine gefræge,",
    "2685": "swenge ofersohte,\tþonne he to sæcce bær",
    "2686": "wæpen wundrum heard;\tnæs him wihte ðe sel.",
    "2687": "þa wæs þeodsceaða\tþriddan siðe,",
    "2688": "frecne fyrdraca,\tfæhða gemyndig,",
    "2689": "ræsde on ðone rofan,\tþa him rum ageald,",
    "2690": "hat ond heaðogrim,\theals ealne ymbefeng",
    "2691": "biteran banum;\the geblodegod wearð",
    "2692": "sawuldriore,\tswat yðum weoll.",
    "2693": "ða ic æt þearfe gefrægn\tþeodcyninges",
    "2694": "andlongne eorl\tellen cyðan,",
    "2695": "cræft ond cenðu,\tswa him gecynde wæs.",
    "2696": "Ne hedde he þæs heafolan,\tac sio hand gebarn",
    "2697": "modiges mannes,\tþær he his mæges healp,",
    "2698": "þæt he þone niðgæst\tnioðor hwene sloh,",
    "2699": "secg on searwum,\tþæt ðæt sweord gedeaf,",
    "2700": "fah ond fæted,\tþæt ðæt fyr ongon",
    "2701": "sweðrian syððan.\tþa gen sylf cyning",
    "2702": "geweold his gewitte,\twællseaxe gebræd",
    "2703": "biter ond beaduscearp,\tþæt he on byrnan wæg;",
    "2704": "forwrat Wedra helm\twyrm on middan.",
    "2705": "Feond gefyldan\t(ferh ellen wræc),",
    "2706": "ond hi hyne þa begen\tabroten hæfdon,",
    "2707": "sibæðelingas.\tSwylc sceolde secg wesan,",
    "2708": "þegn æt ðearfe!\tþæt ðam þeodne wæs",
    "2709": "siðast sigehwila\tsylfes dædum,",
    "2710": "worlde geweorces.\tða sio wund ongon,",
    "2711": "þe him se eorðdraca\tær geworhte,",
    "2712": "swelan ond swellan;\the þæt sona onfand,",
    "2713": "þæt him on breostum\tbealoniðe weoll",
    "2714": "attor on innan.\tða se æðeling giong",
    "2715": "þæt he bi wealle\twishycgende",
    "2716": "gesæt on sesse;\tseah on enta geweorc,",
    "2717": "hu ða stanbogan\tstapulum fæste",
    "2718": "ece eorðreced\tinnan healde.",
    "2719": "Hyne þa mid handa\theorodreorigne,",
    "2720": "þeoden mærne,\tþegn ungemete till",
    "2721": "winedryhten his\twætere gelafede,",
    "2722": "hilde sædne,\tond his helm onspeon.",
    "2723": "Biowulf maþelode\t(he ofer benne spræc,",
    "2724": "wunde wælbleate;\twisse he gearwe",
    "2725": "þæt he dæghwila\tgedrogen hæfde,",
    "2726": "eorðan wynne;\tða wæs eall sceacen",
    "2727": "dogorgerimes,\tdeað ungemete neah):",
    "2728": "\"Nu ic suna minum\tsyllan wolde",
    "2729": "guðgewædu,\tþær me gifeðe swa",
    "2730": "ænig yrfeweard\tæfter wurde",
    "2731": "lice gelenge.\tIc ðas leode heold",
    "2732": "fiftig wintra;\tnæs se folccyning,",
    "2733": "ymbesittendra\tænig ðara,",
    "2734": "þe mec guðwinum\tgretan dorste,",
    "2735": "egesan ðeon.\tIc on earde bad",
    "2736": "mælgesceafta,\theold min tela,",
    "2737": "ne sohte searoniðas,\tne me swor fela",
    "2738": "aða on unriht.\tIc ðæs ealles mæg",
    "2739": "feorhbennum seoc\tgefean habban;",
    "2740": "for ðam me witan ne ðearf\twaldend fira",
    "2741": "morðorbealo maga,\tþonne min sceaceð",
    "2742": "lif of lice.\tNu ðu lungre geong",
    "2743": "hord sceawian\tunder harne stan,",
    "2744": "Wiglaf leofa,\tnu se wyrm ligeð,",
    "2745": "swefeð sare wund,\tsince bereafod.",
    "2746": "Bio nu on ofoste,\tþæt ic ærwelan,",
    "2747": "goldæht ongite,\tgearo sceawige",
    "2748": "swegle searogimmas,\tþæt ic ðy seft mæge",
    "2749": "æfter maððumwelan\tmin alætan",
    "2750": "lif ond leodscipe,\tþone ic longe heold.\"",
    "2751": "ða ic snude gefrægn\tsunu Wihstanes",
    "2752": "æfter wordcwydum\twundum dryhtne",
    "2753": "hyran heaðosiocum,\thringnet beran,",
    "2754": "brogdne beadusercean\tunder beorges hrof.",
    "2755": "Geseah ða sigehreðig,\tþa he bi sesse geong,",
    "2756": "magoþegn modig\tmaððumsigla fealo,",
    "2757": "gold glitinian\tgrunde getenge,",
    "2758": "wundur on wealle,\tond þæs wyrmes denn,",
    "2759": "ealdes uhtflogan,\torcas stondan,",
    "2760": "fyrnmanna fatu\tfeormendlease,",
    "2761": "hyrstum behrorene;\tþær wæs helm monig",
    "2762": "eald ond omig,\tearmbeaga fela",
    "2763": "searwum gesæled.\tSinc eaðe mæg,",
    "2764": "gold on grunde,\tgumcynnes gehwone",
    "2765": "oferhigian,\thyde se ðe wylle.",
    "2766": "Swylce he siomian geseah\tsegn eallgylden",
    "2767": "heah ofer horde,\thondwundra mæst,",
    "2768": "gelocen leoðocræftum;\tof ðam leoma stod,",
    "2769": "þæt he þone grundwong\tongitan meahte,",
    "2770": "wræte giondwlitan.\tNæs ðæs wyrmes þær",
    "2771": "onsyn ænig,\tac hyne ecg fornam.",
    "2772": "ða ic on hlæwe gefrægn\thord reafian,",
    "2773": "eald enta geweorc,\tanne mannan,",
    "2774": "him on bearm hladon\tbunan ond discas",
    "2775": "sylfes dome;\tsegn eac genom,",
    "2776": "beacna beorhtost.\tBill ær gescod",
    "2777": "(ecg wæs iren)\tealdhlafordes",
    "2778": "þam ðara maðma\tmundbora wæs",
    "2779": "longe hwile,\tligegesan wæg",
    "2780": "hatne for horde,\thioroweallende",
    "2781": "middelnihtum,\toðþæt he morðre swealt.",
    "2782": "Ar wæs on ofoste,\teftsiðes georn,",
    "2783": "frætwum gefyrðred;\thyne fyrwet bræc,",
    "2784": "hwæðer collenferð\tcwicne gemette",
    "2785": "in ðam wongstede\tWedra þeoden",
    "2786": "ellensiocne,\tþær he hine ær forlet.",
    "2787": "He ða mid þam maðmum\tmærne þioden,",
    "2788": "dryhten sinne,\tdriorigne fand",
    "2789": "ealdres æt ende;\the hine eft ongon",
    "2790": "wæteres weorpan,\toðþæt wordes ord",
    "2791": "breosthord þurhbræc.",
    "2792": "gomel on giohðe\t(gold sceawode):",
    "2793": "\"Ic ðara frætwa\tfrean ealles ðanc,",
    "2794": "wuldurcyninge,\twordum secge,",
    "2795": "ecum dryhtne,\tþe ic her on starie,",
    "2796": "þæs ðe ic moste\tminum leodum",
    "2797": "ær swyltdæge\tswylc gestrynan.",
    "2798": "Nu ic on maðma hord\tmine bebohte",
    "2799": "frode feorhlege,\tfremmað gena",
    "2800": "leoda þearfe;\tne mæg ic her leng wesan.",
    "2801": "Hatað heaðomære\thlæw gewyrcean",
    "2802": "beorhtne æfter bæle\tæt brimes nosan;",
    "2803": "se scel to gemyndum\tminum leodum",
    "2804": "heah hlifian\ton Hronesnæsse,",
    "2805": "þæt hit sæliðend\tsyððan hatan",
    "2806": "Biowulfes biorh,\tða ðe brentingas",
    "2807": "ofer floda genipu\tfeorran drifað.\"",
    "2808": "Dyde him of healse\thring gyldenne",
    "2809": "þioden þristhydig,\tþegne gesealde,",
    "2810": "geongum garwigan,\tgoldfahne helm,",
    "2811": "beah ond byrnan,\thet hyne brucan well:",
    "2812": "\"þu eart endelaf\tusses cynnes,",
    "2813": "Wægmundinga.\tEalle wyrd forsweop",
    "2814": "mine magas\tto metodsceafte,",
    "2815": "eorlas on elne;\tic him æfter sceal.\"",
    "2816": "þæt wæs þam gomelan\tgingæste word",
    "2817": "breostgehygdum,\tær he bæl cure,",
    "2818": "hate heaðowylmas;\thim of hreðre gewat",
    "2819": "sawol secean\tsoðfæstra dom.",
    "2820": "ða wæs gegongen\tguman unfrodum",
    "2821": "earfoðlice,\tþæt he on eorðan geseah",
    "2822": "þone leofestan\tlifes æt ende",
    "2823": "bleate gebæran.\tBona swylce læg,",
    "2824": "egeslic eorðdraca\tealdre bereafod,",
    "2825": "bealwe gebæded.\tBeahhordum leng",
    "2826": "wyrm wohbogen\twealdan ne moste,",
    "2827": "ac hine irenna\tecga fornamon,",
    "2828": "hearde, heaðoscearde\thomera lafe,",
    "2829": "þæt se widfloga\twundum stille",
    "2830": "hreas on hrusan\thordærne neah.",
    "2831": "Nalles æfter lyfte\tlacende hwearf",
    "2832": "middelnihtum,\tmaðmæhta wlonc",
    "2833": "ansyn ywde,\tac he eorðan gefeoll",
    "2834": "for ðæs hildfruman\thondgeweorce.",
    "2835": "Huru þæt on lande\tlyt manna ðah,",
    "2836": "mægenagendra,\tmine gefræge,",
    "2837": "þeah ðe he dæda gehwæs\tdyrstig wære,",
    "2838": "þæt he wið attorsceaðan\toreðe geræsde,",
    "2839": "oððe hringsele\thondum styrede,",
    "2840": "gif he wæccende\tweard onfunde",
    "2841": "buon on beorge.\tBiowulfe wearð",
    "2842": "dryhtmaðma dæl\tdeaðe forgolden;",
    "2843": "hæfde æghwæðer\tende gefered",
    "2844": "lænan lifes.\tNæs ða lang to ðon",
    "2845": "þæt ða hildlatan\tholt ofgefan,",
    "2846": "tydre treowlogan\ttyne ætsomne.",
    "2847": "ða ne dorston ær\tdareðum lacan",
    "2848": "on hyra mandryhtnes\tmiclan þearfe,",
    "2849": "ac hy scamiende\tscyldas bæran,",
    "2850": "guðgewædu,\tþær se gomela læg,",
    "2851": "wlitan on Wilaf.\tHe gewergad sæt,",
    "2852": "feðecempa,\tfrean eaxlum neah,",
    "2853": "wehte hyne wætre;\thim wiht ne speow.",
    "2854": "Ne meahte he on eorðan,\tðeah he uðe wel,",
    "2855": "on ðam frumgare\tfeorh gehealdan,",
    "2856": "ne ðæs wealdendes\twiht oncirran;",
    "2857": "wolde dom godes\tdædum rædan",
    "2858": "gumena gehwylcum,\tswa he nu gen deð.",
    "2859": "þa wæs æt ðam geongan\tgrim ondswaru",
    "2860": "eðbegete\tþam ðe ær his elne forleas.",
    "2861": "Wiglaf maðelode,\tWeohstanes sunu,",
    "2862": "sec, sarigferð\t(seah on unleofe):",
    "2863": "\"þæt, la, mæg secgan\tse ðe wyle soð specan",
    "2864": "þæt se mondryhten\tse eow ða maðmas geaf,",
    "2865": "eoredgeatwe,\tþe ge þær on standað,",
    "2866": "þonne he on ealubence\toft gesealde",
    "2867": "healsittendum\thelm ond byrnan,",
    "2868": "þeoden his þegnum,\tswylce he þrydlicost",
    "2869": "ower feor oððe neah\tfindan meahte,",
    "2870": "þæt he genunga\tguðgewædu",
    "2871": "wraðe forwurpe,\tða hyne wig beget.",
    "2872": "Nealles folccyning\tfyrdgesteallum",
    "2873": "gylpan þorfte;\thwæðre him god uðe,",
    "2874": "sigora waldend,\tþæt he hyne sylfne gewræc",
    "2875": "ana mid ecge,\tþa him wæs elnes þearf.",
    "2876": "Ic him lifwraðe\tlytle meahte",
    "2877": "ætgifan æt guðe,\tond ongan swa þeah",
    "2878": "ofer min gemet\tmæges helpan;",
    "2879": "symle wæs þy sæmra,\tþonne ic sweorde drep",
    "2880": "ferhðgeniðlan,\tfyr unswiðor",
    "2881": "weoll of gewitte.\tWergendra to lyt",
    "2882": "þrong ymbe þeoden,\tþa hyne sio þrag becwom.",
    "2883": "Nu sceal sincþego\tond swyrdgifu,",
    "2884": "eall eðelwyn\teowrum cynne,",
    "2885": "lufen alicgean;\tlondrihtes mot",
    "2886": "þære mægburge\tmonna æghwylc",
    "2887": "idel hweorfan,\tsyððan æðelingas",
    "2888": "feorran gefricgean\tfleam eowerne,",
    "2889": "domleasan dæd.\tDeað bið sella",
    "2890": "eorla gehwylcum\tþonne edwitlif!\"",
    "2891": "Heht ða þæt heaðoweorc\tto hagan biodan",
    "2892": "up ofer ecgclif,\tþær þæt eorlweorod",
    "2893": "morgenlongne dæg\tmodgiomor sæt,",
    "2894": "bordhæbbende,\tbega on wenum,",
    "2895": "endedogores\tond eftcymes",
    "2896": "leofes monnes.\tLyt swigode",
    "2897": "niwra spella\tse ðe næs gerad,",
    "2898": "ac he soðlice\tsægde ofer ealle:",
    "2899": "\"Nu is wilgeofa\tWedra leoda,",
    "2900": "dryhten Geata,\tdeaðbedde fæst,",
    "2901": "wunað wælreste\twyrmes dædum.",
    "2902": "Him on efn ligeð\tealdorgewinna",
    "2903": "sexbennum seoc;\tsweorde ne meahte",
    "2904": "on ðam aglæcean\tænige þinga",
    "2905": "wunde gewyrcean.\tWiglaf siteð",
    "2906": "ofer Biowulfe,\tbyre Wihstanes,",
    "2907": "eorl ofer oðrum\tunlifigendum,",
    "2908": "healdeð higemæðum\theafodwearde",
    "2909": "leofes ond laðes.\tNu ys leodum wen",
    "2910": "orleghwile,\tsyððan underne",
    "2911": "Froncum ond Frysum\tfyll cyninges",
    "2912": "wide weorðeð.\tWæs sio wroht scepen",
    "2913": "heard wið Hugas,\tsyððan Higelac cwom",
    "2914": "faran flotherge\ton Fresna land,",
    "2915": "þær hyne Hetware\thilde genægdon,",
    "2916": "elne geeodon\tmid ofermægene,",
    "2917": "þæt se byrnwiga\tbugan sceolde,",
    "2918": "feoll on feðan,\tnalles frætwe geaf",
    "2919": "ealdor dugoðe.\tUs wæs a syððan",
    "2920": "Merewioingas\tmilts ungyfeðe.",
    "2921": "Ne ic to Sweoðeode\tsibbe oððe treowe",
    "2922": "wihte ne wene,\tac wæs wide cuð",
    "2923": "þætte Ongenðio\tealdre besnyðede",
    "2924": "Hæðcen Hreþling\twið Hrefnawudu,",
    "2925": "þa for onmedlan\tærest gesohton",
    "2926": "Geata leode\tGuðscilfingas.",
    "2927": "Sona him se froda\tfæder Ohtheres,",
    "2928": "eald ond egesfull,\tondslyht ageaf,",
    "2929": "abreot brimwisan,\tbryd ahredde,",
    "2930": "gomela iomeowlan\tgolde berofene,",
    "2931": "Onelan modor\tond Ohtheres,",
    "2932": "ond ða folgode\tfeorhgeniðlan,",
    "2933": "oððæt hi oðeodon\tearfoðlice",
    "2934": "in Hrefnesholt\thlafordlease.",
    "2935": "Besæt ða sinherge\tsweorda lafe,",
    "2936": "wundum werge,\twean oft gehet",
    "2937": "earmre teohhe\tondlonge niht,",
    "2938": "cwæð, he on mergenne\tmeces ecgum",
    "2939": "getan wolde,\tsum on galgtreowum",
    "2940": "fuglum to gamene.\tFrofor eft gelamp",
    "2941": "sarigmodum\tsomod ærdæge,",
    "2942": "syððan hie Hygelaces\thorn ond byman,",
    "2943": "gealdor ongeaton,\tþa se goda com",
    "2944": "leoda dugoðe\ton last faran.",
    "2945": "Wæs sio swatswaðu\tSweona ond Geata,",
    "2946": "wælræs weora\twide gesyne,",
    "2947": "hu ða folc mid him\tfæhðe towehton.",
    "2948": "Gewat him ða se goda\tmid his gædelingum,",
    "2949": "frod, felageomor,\tfæsten secean,",
    "2950": "eorl Ongenþio,\tufor oncirde;",
    "2951": "hæfde Higelaces\thilde gefrunen,",
    "2952": "wlonces wigcræft,\twiðres ne truwode,",
    "2953": "þæt he sæmannum\tonsacan mihte,",
    "2954": "heaðoliðendum\thord forstandan,",
    "2955": "bearn ond bryde;\tbeah eft þonan",
    "2956": "eald under eorðweall.\tþa wæs æht boden",
    "2957": "Sweona leodum,\tsegn Higelaces",
    "2958": "freoðowong þone\tforð ofereodon,",
    "2959": "syððan Hreðlingas\tto hagan þrungon.",
    "2960": "þær wearð Ongenðiow\tecgum sweorda,",
    "2961": "blondenfexa,\ton bid wrecen,",
    "2962": "þæt se þeodcyning\tðafian sceolde",
    "2963": "Eafores anne dom.\tHyne yrringa",
    "2964": "Wulf Wonreding\twæpne geræhte,",
    "2965": "þæt him for swenge\tswat ædrum sprong",
    "2966": "forð under fexe.\tNæs he forht swa ðeh,",
    "2967": "gomela Scilfing,\tac forgeald hraðe",
    "2968": "wyrsan wrixle\twælhlem þone,",
    "2969": "syððan ðeodcyning\tþyder oncirde.",
    "2970": "Ne meahte se snella\tsunu Wonredes",
    "2971": "ealdum ceorle\tondslyht giofan,",
    "2972": "ac he him on heafde\thelm ær gescer,",
    "2973": "þæt he blode fah\tbugan sceolde,",
    "2974": "feoll on foldan;\tnæs he fæge þa git,",
    "2975": "ac he hyne gewyrpte,\tþeah ðe him wund hrine.",
    "2976": "Let se hearda\tHigelaces þegn",
    "2977": "bradne mece,\tþa his broðor læg,",
    "2978": "eald sweord eotonisc,\tentiscne helm",
    "2979": "brecan ofer bordweal;\tða gebeah cyning,",
    "2980": "folces hyrde,\twæs in feorh dropen.",
    "2981": "ða wæron monige\tþe his mæg wriðon,",
    "2982": "ricone arærdon,\tða him gerymed wearð",
    "2983": "þæt hie wælstowe\twealdan moston.",
    "2984": "þenden reafode\trinc oðerne,",
    "2985": "nam on Ongenðio\tirenbyrnan,",
    "2986": "heard swyrd hilted\tond his helm somod,",
    "2987": "hares hyrste\tHigelace bær.",
    "2988": "He ðam frætwum feng\tond him fægre gehet",
    "2989": "leana mid leodum,\tond gelæste swa;",
    "2990": "geald þone guðræs\tGeata dryhten,",
    "2991": "Hreðles eafora,\tþa he to ham becom,",
    "2992": "Iofore ond Wulfe\tmid ofermaðmum,",
    "2993": "sealde hiora gehwæðrum\thund þusenda",
    "2994": "landes ond locenra beaga\t(ne ðorfte him ða lean oðwitan",
    "2995": "mon on middangearde),\tsyððan hie ða mærða geslogon,",
    "2996": "ond ða Iofore forgeaf\tangan dohtor,",
    "2997": "hamweorðunge,\thyldo to wedde.",
    "2998": "þæt ys sio fæhðo\tond se feondscipe,",
    "2999": "wælnið wera,\tðæs ðe ic wen hafo,",
    "3000": "þe us seceað to\tSweona leoda,",
    "3001": "syððan hie gefricgeað\tfrean userne",
    "3002": "ealdorleasne,\tþone ðe ær geheold",
    "3003": "wið hettendum\thord ond rice",
    "3004": "æfter hæleða hryre,\thwate Scildingas,",
    "3005": "folcred fremede\toððe furður gen",
    "3006": "eorlscipe efnde.\tNu is ofost betost",
    "3007": "þæt we þeodcyning\tþær sceawian",
    "3008": "ond þone gebringan,\tþe us beagas geaf,",
    "3009": "on adfære.\tNe scel anes hwæt",
    "3010": "meltan mid þam modigan,\tac þær is maðma hord,",
    "3011": "gold unrime\tgrimme geceapod,",
    "3012": "ond nu æt siðestan\tsylfes feore",
    "3013": "beagas gebohte.\tþa sceall brond fretan,",
    "3014": "æled þeccean,\tnalles eorl wegan",
    "3015": "maððum to gemyndum,\tne mægð scyne",
    "3016": "habban on healse\thringweorðunge,",
    "3017": "ac sceal geomormod,\tgolde bereafod,",
    "3018": "oft nalles æne\telland tredan,",
    "3019": "nu se herewisa\thleahtor alegde,",
    "3020": "gamen ond gleodream.\tForðon sceall gar wesan",
    "3021": "monig, morgenceald,\tmundum bewunden,",
    "3022": "hæfen on handa,\tnalles hearpan sweg",
    "3023": "wigend weccean,\tac se wonna hrefn",
    "3024": "fus ofer fægum\tfela reordian,",
    "3025": "earne secgan\thu him æt æte speow,",
    "3026": "þenden he wið wulf\twæl reafode.\"",
    "3027": "Swa se secg hwata\tsecggende wæs",
    "3028": "laðra spella;\the ne leag fela",
    "3029": "wyrda ne worda.\tWeorod eall aras;",
    "3030": "eodon unbliðe\tunder Earnanæs,",
    "3031": "wollenteare\twundur sceawian.",
    "3032": "Fundon ða on sande\tsawulleasne",
    "3033": "hlimbed healdan\tþone þe him hringas geaf",
    "3034": "ærran mælum;\tþa wæs endedæg",
    "3035": "godum gegongen,\tþæt se guðcyning,",
    "3036": "Wedra þeoden,\twundordeaðe swealt.",
    "3037": "ær hi þær gesegan\tsyllicran wiht,",
    "3038": "wyrm on wonge\twiðerræhtes þær",
    "3039": "laðne licgean;\twæs se legdraca",
    "3040": "grimlic, gryrefah,\tgledum beswæled.",
    "3041": "Se wæs fiftiges\tfotgemearces",
    "3042": "lang on legere,\tlyftwynne heold",
    "3043": "nihtes hwilum,\tnyðer eft gewat",
    "3044": "dennes niosian;\twæs ða deaðe fæst,",
    "3045": "hæfde eorðscrafa\tende genyttod.",
    "3046": "Him big stodan\tbunan ond orcas,",
    "3047": "discas lagon\tond dyre swyrd,",
    "3048": "omige, þurhetone,\tswa hie wið eorðan fæðm",
    "3049": "þusend wintra\tþær eardodon.",
    "3050": "þonne wæs þæt yrfe,\teacencræftig,",
    "3051": "iumonna gold\tgaldre bewunden,",
    "3052": "þæt ðam hringsele\thrinan ne moste",
    "3053": "gumena ænig,\tnefne god sylfa,",
    "3054": "sigora soðcyning,\tsealde þam ðe he wolde",
    "3055": "(he is manna gehyld)\thord openian,",
    "3056": "efne swa hwylcum manna\tswa him gemet ðuhte.",
    "3057": "þa wæs gesyne\tþæt se sið ne ðah",
    "3058": "þam ðe unrihte\tinne gehydde",
    "3059": "wræte under wealle.\tWeard ær ofsloh",
    "3060": "feara sumne;\tþa sio fæhð gewearð",
    "3061": "gewrecen wraðlice.\tWundur hwar þonne",
    "3062": "eorl ellenrof\tende gefere",
    "3063": "lifgesceafta,\tþonne leng ne mæg",
    "3064": "mon mid his magum\tmeduseld buan.",
    "3065": "Swa wæs Biowulfe,\tþa he biorges weard",
    "3066": "sohte, searoniðas;\tseolfa ne cuðe",
    "3067": "þurh hwæt his worulde gedal\tweorðan sceolde.",
    "3068": "Swa hit oð domes dæg\tdiope benemdon",
    "3069": "þeodnas mære,\tþa ðæt þær dydon,",
    "3070": "þæt se secg wære\tsynnum scildig,",
    "3071": "hergum geheaðerod,\thellbendum fæst,",
    "3072": "wommum gewitnad,\tse ðone wong strude,",
    "3073": "næs he goldhwæte\tgearwor hæfde",
    "3074": "agendes est\tær gesceawod.",
    "3075": "Wiglaf maðelode,\tWihstanes sunu:",
    "3076": "\"Oft sceall eorl monig\tanes willan",
    "3077": "wræc adreogan,\tswa us geworden is.",
    "3078": "Ne meahton we gelæran\tleofne þeoden,",
    "3079": "rices hyrde,\træd ænigne,",
    "3080": "þæt he ne grette\tgoldweard þone,",
    "3081": "lete hyne licgean\tþær he longe wæs,",
    "3082": "wicum wunian\toð woruldende;",
    "3083": "heold on heahgesceap.\tHord ys gesceawod,",
    "3084": "grimme gegongen;\twæs þæt gifeðe to swið",
    "3085": "þe ðone þeodcyning\tþyder ontyhte.",
    "3086": "Ic wæs þær inne\tond þæt eall geondseh,",
    "3087": "recedes geatwa,\tþa me gerymed wæs,",
    "3088": "nealles swæslice\tsið alyfed",
    "3089": "inn under eorðweall.\tIc on ofoste gefeng",
    "3090": "micle mid mundum\tmægenbyrðenne",
    "3091": "hordgestreona,\thider ut ætbær",
    "3092": "cyninge minum.\tCwico wæs þa gena,",
    "3093": "wis ond gewittig;\tworn eall gespræc",
    "3094": "gomol on gehðo\tond eowic gretan het,",
    "3095": "bæd þæt ge geworhton\tæfter wines dædum",
    "3096": "in bælstede\tbeorh þone hean,",
    "3097": "micelne ond mærne,\tswa he manna wæs",
    "3098": "wigend weorðfullost\twide geond eorðan,",
    "3099": "þenden he burhwelan\tbrucan moste.",
    "3100": "Uton nu efstan\toðre siðe,",
    "3101": "seon ond secean\tsearogimma geþræc,",
    "3102": "wundur under wealle;\tic eow wisige,",
    "3103": "þæt ge genoge\tneon sceawiað",
    "3104": "beagas ond brad gold.\tSie sio bær gearo,",
    "3105": "ædre geæfned,\tþonne we ut cymen,",
    "3106": "ond þonne geferian\tfrean userne,",
    "3107": "leofne mannan,\tþær he longe sceal",
    "3108": "on ðæs waldendes\twære geþolian.\"",
    "3109": "Het ða gebeodan\tbyre Wihstanes,",
    "3110": "hæle hildedior,\thæleða monegum,",
    "3111": "boldagendra,\tþæt hie bælwudu",
    "3112": "feorran feredon,\tfolcagende,",
    "3113": "godum togenes:\t\"Nu sceal gled fretan,",
    "3114": "weaxan wonna leg\twigena strengel,",
    "3115": "þone ðe oft gebad\tisernscure,",
    "3116": "þonne stræla storm\tstrengum gebæded",
    "3117": "scoc ofer scildweall,\tsceft nytte heold,",
    "3118": "feðergearwum fus\tflane fulleode.\"",
    "3119": "Huru se snotra\tsunu Wihstanes",
    "3120": "acigde of corðre\tcyninges þegnas",
    "3121": "syfone tosomne,\tþa selestan,",
    "3122": "eode eahta sum\tunder inwithrof",
    "3123": "hilderinca;\tsum on handa bær",
    "3124": "æledleoman,\tse ðe on orde geong.",
    "3125": "Næs ða on hlytme\thwa þæt hord strude,",
    "3126": "syððan orwearde\tænigne dæl",
    "3127": "secgas gesegon\ton sele wunian,",
    "3128": "læne licgan;\tlyt ænig mearn",
    "3129": "þæt hi ofostlice\tut geferedon",
    "3130": "dyre maðmas.\tDracan ec scufun,",
    "3131": "wyrm ofer weallclif,\tleton weg niman,",
    "3132": "flod fæðmian\tfrætwa hyrde.",
    "3133": "þa wæs wunden gold\ton wæn hladen,",
    "3134": "æghwæs unrim,\tæþeling boren,",
    "3135": "har hilderinc\tto Hronesnæsse.",
    "3136": "Him ða gegiredan\tGeata leode",
    "3137": "ad on eorðan\tunwaclicne,",
    "3138": "helmum behongen,\thildebordum,",
    "3139": "beorhtum byrnum,\tswa he bena wæs;",
    "3140": "alegdon ða tomiddes\tmærne þeoden",
    "3141": "hæleð hiofende,\thlaford leofne.",
    "3142": "Ongunnon þa on beorge\tbælfyra mæst",
    "3143": "wigend weccan;\twudurec astah,",
    "3144": "sweart ofer swioðole,\tswogende leg",
    "3145": "wope bewunden\t(windblond gelæg),",
    "3146": "oðþæt he ða banhus\tgebrocen hæfde,",
    "3147": "hat on hreðre.\tHigum unrote",
    "3148": "modceare mændon,\tmondryhtnes cwealm;",
    "3149": "swylce giomorgyd\tGeatisc meowle",
    "3150": "bundenheorde",
    "3151": "song sorgcearig\tswiðe geneahhe",
    "3152": "þæt hio hyre heofungdagas\thearde ondrede,",
    "3153": "wælfylla worn,\twerudes egesan,",
    "3154": "hynðo ond hæftnyd.\tHeofon rece swealg.",
    "3155": "Geworhton ða\tWedra leode",
    "3156": "hleo on hoe,\tse wæs heah ond brad,",
    "3157": "wægliðendum\twide gesyne,",
    "3158": "ond betimbredon\ton tyn dagum",
    "3159": "beadurofes becn,\tbronda lafe",
    "3160": "wealle beworhton,\tswa hyt weorðlicost",
    "3161": "foresnotre men\tfindan mihton.",
    "3162": "Hi on beorg dydon\tbeg ond siglu,",
    "3163": "eall swylce hyrsta,\tswylce on horde ær",
    "3164": "niðhedige men\tgenumen hæfdon,",
    "3165": "forleton eorla gestreon\teorðan healdan,",
    "3166": "gold on greote,\tþær hit nu gen lifað",
    "3167": "eldum swa unnyt\tswa hit æror wæs.",
    "3168": "þa ymbe hlæw riodan\thildediore,",
    "3169": "æþelinga bearn,\tealra twelfe,",
    "3170": "woldon ceare cwiðan\tond kyning mænan,",
    "3171": "wordgyd wrecan\tond ymb wer sprecan;",
    "3172": "eahtodan eorlscipe\tond his ellenweorc",
    "3173": "duguðum demdon,\tswa hit gedefe bið",
    "3174": "þæt mon his winedryhten\twordum herge,",
    "3175": "ferhðum freoge,\tþonne he forð scile",
    "3176": "of lichaman\tlæded weorðan.",
    "3177": "Swa begnornodon\tGeata leode",
    "3178": "hlafordes hryre,\theorðgeneatas,",
    "3179": "cwædon þæt he wære\twyruldcyninga",
    "3180": "manna mildust\tond monðwærust,",
    "3181": "leodum liðost\tond lofgeornost."
}