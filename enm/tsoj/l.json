{
  "1": "In tyberyus tyme þe trewe emperour",
  "2": "sire sesar hym-sulf seysed in rome",
  "3": "whyle pylat was prouost vndere þat prince riche",
  "4": "& Iewen iustice also in Iudeus londis",
  "5": "herodes vndere his emperie as heritage wolde",
  "6": "kyng of galile was ycalled whan þat crist deyed",
  "7": "þey sesar sakles were þat oft synne hatide",
  "8": "þrow pylat pyned he was & put on þe rode",
  "9": "a pyler pyȝt was doun vpon þe playn erþe",
  "10": "his body bonden þer-to beten with scourgis",
  "11": "whyppes of quyrboyle by-wente his white sides",
  "12": "Til he al on rede blode ran as rayn on þe strete",
  "13": "suþ stoked hym on a stole with styf Mannes hondis",
  "14": "blyndfelled hym as a be & boffetis hym raȝte",
  "15": "Ȝif þou be prophete of pris prophecie þey sayde",
  "16": "whiche man here aboute bolled þe laste",
  "17": "a þrange þornen croune was þraste on his hed",
  "18": "vmbe-casten hym with a cry & on a croys slowen",
  "19": "for al þe harme þat he hadde hasted he noȝt",
  "20": "On hem þe vyleny to venge þat his veynys brosten",
  "21": "bot ay taried on þe tyme ȝif þey tourne wolde",
  "22": "Ȝaf hem space þat hym spilide þey hit spedde lyte",
  "23": "Fourty wynter was as y fynde & no fewere ȝyrys",
  "24": "our princes presed in hem þat hym to pyne wroȝt",
  "25": "Til hit tydde on a tyme þat tytus of rome",
  "26": "þat alle gascoyne gaten & gyan þe noble",
  "27": "whyle noye noyet hym in-to neroes tyme",
  "28": "he hadde a malady vn-meke a-myd þe face",
  "29": "þe lyppe lyþ on a lumpe lyuered on þe cheke",
  "30": "so a canker vnclene hit cloched to-gedres",
  "31": "also his fadere of flesche is ferly bytide",
  "32": "a bikere of waspen bees bredde on his nose",
  "33": "hyued vpon his hed he hadde hem of ȝouþe",
  "34": "and waspasian was caled þe waspene bees after",
  "35": "was neuer syknes sorere þan þis sire þoled",
  "36": "for in a liter he lay laser at rome",
  "37": "Out of galace was gon to glade hym a stounde",
  "38": "for in þat cuþe he was kyng þey he care þolede",
  "39": "Nas þer no leche vpon lyue þis lordes couþ helpe",
  "40": "Ne no grace growyng to gayne here grym sores",
  "41": "Now was þer on nothan neymes sone of grecys",
  "42": "þat souȝt oft ouer þe se fram cyte to oþer",
  "43": "knewe contreys fele kyngdomes manye",
  "44": "& was a marener myche & marchaunt boþe",
  "45": "sensteus out of surye sent hym to rome",
  "46": "To þe athel emperour an eraunde fram þe Iewes",
  "47": "Caled nero by name þat hym to noye wroȝt",
  "48": "Of his tribute to telle þat þey withtake wolde",
  "49": "Nathan toward nero nome on his way",
  "50": "Ouer þe grekys grounde myd þe grym yþes",
  "51": "an heye setteþ þe sayl ouer þe wode water",
  "52": "& with a dromound on þe deep drof on faste",
  "53": "þe wolcom wanned a-non & þe water skeweþ",
  "54": "Cloudes clateren gon as þey cleue wolde",
  "55": "þe racke myd a rede wynde roos on þe myddel",
  "56": "& sone sette on þe se out of þe souþ syde",
  "57": "blewe on þe brode se bolned vp harde",
  "58": "Nathannys naue a-non on norþ dryueþ",
  "59": "so þe wedour & þe wynd on þe water metyn",
  "60": "þat alle hurtled on an hepe þat þe helm ȝemyd",
  "61": "Nathan flatte for ferde & ful vnder hacchys",
  "62": "lete þe wedour & þe wynde worþe as hit lyked",
  "63": "þe schip scher vpon schore schot froward rome",
  "64": "Toward vncouþ costes keuereþ þe yþes",
  "65": "Rapis vnradly vmbe ragged tourres",
  "66": "þe brode sail at o brayd to-bresteþ a-twynne",
  "67": "þat on ende of þe sschip was ay toward heuen",
  "68": "þat oþer doun in þe deep as alle drenche wolde",
  "69": "Ouer wilde wawes he wende as alle walte scholde",
  "70": "stroke stremes þrow yn stormes & wyndes",
  "71": "with mychel langour atte laste as our lord wolde",
  "72": "alle was born at a by to burdewes hauene",
  "73": "by þat were bernes atte banke barouns & knyȝtes",
  "74": "& suþ of þe syȝt selcouþ þoȝt",
  "75": "þat euer barge oþer bot or berne vpon lyue",
  "76": "vnpersched passed hadde þe peryles were so many",
  "77": "þey token hym to titus for he þe tonge couþe",
  "78": "& he fraynes how fer þe flode hadde yferked",
  "79": "sire out of surre he seide y am come",
  "80": "To nero sondisman sent þe senatour of rome",
  "81": "Fram sensteus his seriant with certayn leteres",
  "82": "þat is iustise & iuge of Iewen lawe",
  "83": "Me were leuer at þat londe lord leue þat y were",
  "84": "þan alle þe gold oþer good þat euer god made",
  "85": "þe kyng in-to conseyl calleþ hym sone",
  "86": "& saide canste þou any cure or craft vpon erþe",
  "87": "To softe þe grete sore þat sitteþ on my cheke",
  "88": "& y schal þe redly rewarde & to rome sende",
  "89": "Nathan nyckes hym with nay sayde he non couþe",
  "90": "bot were þou kyng in þat kuþþe þer þat crist deyed",
  "91": "þer is a worldlich wif a womman ful clene",
  "92": "þat haþ softyng & salue for eche sore out",
  "93": "Telle me tyt quod titus & þe schal tyde better",
  "94": "what medecyn is most þat þat may vseþ",
  "95": "wheþer gommes oþer graces or any goode drenches",
  "96": "Oþer chauntementes or charmes y charge þe to say",
  "97": "Nay non of þo quod nathan bot now wole y sey",
  "98": "þer was a lede in our londe while he lif hadde",
  "99": "preued for a prophete þrow preysed dedes",
  "100": "& born in bethleem one by of a burde schene",
  "101": "& ȝo a mayde vnmarred þat neuer man touched",
  "102": "as clene as clef þer cristalle sprynges",
  "103": "without hosebondes helpe saue þe holy goste",
  "104": "a kyng & a knaue child ȝo conceyued at ere",
  "105": "a touche of þe trinyte touched hire hadde",
  "106": "þre persones in o place preued to-gedres",
  "107": "Eche grayn is o god & o god bot alle",
  "108": "& alle þre ben bot one as eldres vs tellen",
  "109": "þe first is þe fadere þat fourmed was neuer",
  "110": "þe secunde is þe sone of his sede growyn",
  "111": "þe þridde in heuen myd hem is þe holy goste",
  "112": "Neþer merked ne made bot mene fram hem passyþ",
  "113": "alle ben þey endeles & euer of o myȝt",
  "114": "& weren endeles euer byfor þe world was bygonne",
  "115": "as sone was þe sone as þe self fadere",
  "116": "þe holy goste with hem hadde þey euer",
  "117": "þe secunde persone þe sone sent was to erþe",
  "118": "To take careynes kynde of a clene mayde",
  "119": "& so vnknowen he came caytifes to helpe",
  "120": "& wroȝt wondres y-nowe ay tille he wo driede",
  "121": "wyne he wroȝt of water at o word ene",
  "122": "Ten lasares at a logge he leched at enys",
  "123": "pyned myd piles he putte to hele",
  "124": "& ded men fro þe deþ eche day rered",
  "125": "Croked & cancred he keuered hem alle",
  "126": "boþ þe dombe & þe deue myd his dere wordes",
  "127": "Dide myracles many mo þan y in mynde haue",
  "128": "Nis no clerk with countours couþe aluendel rekene",
  "129": "fyf þousand of folke is ferre to here",
  "130": "with two fisches he fedde & fif bere loues",
  "131": "þat eche freke hadde his fulle & ȝit ferre leued",
  "132": "Of brede & of broken mete bascketes twelue",
  "133": "þer suwed hym out of an cite sixty & twey",
  "134": "To do what he dempte disciples were hoten",
  "135": "hem to citees he sende his sawes to preche",
  "136": "ay by two & by two til hy were a-twynne",
  "137": "hym suwed out of an-oþer cite semeliche twelue",
  "138": "Pore men & noȝt prute aposteles were hoten",
  "139": "þat of caytifes he ches holy churche to encresche",
  "140": "þe outwale of þis worlde þis were her names",
  "141": "peter Iames & Ion & Iacob þe ferþe",
  "142": "& þe fifþe of his felawys phelip was hoten",
  "143": "þe sixte symond was caled & þe seueþ eke",
  "144": "bertholomewe þat his bone neuer breke nolde",
  "145": "þe eyȝt man was mathu þat is myche yloued",
  "146": "Tadde & tomas here ben ten euen",
  "147": "& andreu þe elleueþ þat auntred hym myche",
  "148": "byfor princes to preche was petrus broþer",
  "149": "þe laste man was vnlele & luþer of his dedis",
  "150": "Iudas þat Iesu crist to þe Iewes solde",
  "151": "suþ hym-sulf he slowe for sorow of þat dede",
  "152": "his body on a balwe tree to-breste on þe myddel",
  "153": "whan crist hadde heried helle & was heuen passed",
  "154": "for þat mansed man mathie þey chossyn",
  "155": "Ȝit vnbaptized were boþe barnabe & poule",
  "156": "& noȝt knewen of crist bot comen sone after",
  "157": "þe princes & þe prelates aȝen þe paske tyme",
  "158": "alle þei hadde hym in hate for his holy werkes",
  "159": "hit was a doylful dede whan þey his deþ caste",
  "160": "þrow pilat pyned he was þe prouost of rome",
  "161": "& þat worliche wif þat arst was ynempned",
  "162": "haþ his visage in hire veil veronyk ȝo hatte",
  "163": "peynted priuely & playn þat no poynt wanteþ",
  "164": "for loue he left hit hire til hire lyues ende",
  "165": "þer is no gome in þis erþe þat is grym wounded",
  "166": "Meselry ne meschef ne man vpon erþe",
  "167": "þat kneleþ doun to þat cloþ & on crist leueþ",
  "168": "bot alle hapneþ to helle in & handwhyle",
  "169": "at rome reyned þe emperour quod þe kyng riche þan",
  "170": "Cesar synful wrecche þat sent hym fram rome",
  "171": "why nadde þy lycam be leyd low vnder erþe",
  "172": "whan pilat prouost was made suche a prince to Iugge",
  "173": "& or þis wordes were wonne to þe ende",
  "174": "þe cankere þat þe kyng hadde clenly was heled",
  "175": "with-out faute þe face of flesche & of hyde",
  "176": "as newe as þe nebbe þat neuer was wemmyd",
  "177": "a corteys crist seide þe kyng riche þan",
  "178": "was neuer worke þat y wroȝt worþy þe to telle",
  "179": "Ne dede þat y haue don bot þy deþ mened",
  "180": "Ne neuer sey þe in siȝt goddis sone dere",
  "181": "bot now bayne me my bone blessed lord",
  "182": "To stire nero with noye & newen his sorowe",
  "183": "& y schal buske me boun hem bale to wyrche",
  "184": "To do þe deueles of dawe & þy deþ venge",
  "185": "Telle me tit quod titus what tokne he lafte",
  "186": "To hem þat knew hym for crist & his crafte leued",
  "187": "Nempne þe trinyte by name quod nathan at þries",
  "188": "& þer-myd baptemed be in blessed water",
  "189": "forþ þey fetten a font & foulled hym þer",
  "190": "Made hym cristen kyng þat for crist werred",
  "191": "Corrours in-to eche coste þan þe cours nomen",
  "192": "& alle his baronage broȝt to burdewes hauen",
  "193": "suþ with þe sondesman he þouȝt to rome",
  "194": "þe ferly & þe faire cure his fadere to schewe",
  "195": "& he gronnand glad grete god þanked",
  "196": "& loude criande on crist carped & saide",
  "197": "worþy wemlese god in whom y byleue",
  "198": "& þou in bethleem was born of a bryȝt mayde",
  "199": "sende me hele of my hurt & heyly y a-fowe",
  "200": "To be ded for þy deþ bot hit be dere ȝolden",
  "201": "þat tyme peter was pope & preched in rome",
  "202": "þe lawe & þe lore þat our byleue askeþ",
  "203": "folowed faste on þe folke & to þe fayþ tourned",
  "204": "& crist wroȝt for þat wye wondres ynow",
  "205": "þer-of waspasian was ware þat þe waspys hadde",
  "206": "sone sendeþ hym to & þe soþe tolde",
  "207": "Of crist & þe kerchef þat keuered þe sike",
  "208": "as nathan neymes sone seide þat to nero was come",
  "209": "þan to consayl was called þe knyȝtes of rome",
  "210": "& assenteden sone to sende messageres",
  "211": "twenti knyȝtes were cud þe clergyf to fecche",
  "212": "& asked trewes of þe emperour þat erand to done",
  "213": "ac with-out tribute or trewes tenfulle wyes",
  "214": "þe knyȝtes with þe kerchef comen ful blyue",
  "215": "þe pope ȝaf pardoun to hem þat passed þer aȝens",
  "216": "with processioun & pres princes & dukes",
  "217": "& whan þe womman was ware þat þe wede owede",
  "218": "To seint peter þe pope ȝo platte to þe grounde",
  "219": "vmbe-felde his fete & to þe freke saide",
  "220": "Of þis kerchef & my cors þe kepyng y þe take",
  "221": "þan bygan þe burne biterly to wepe",
  "222": "for þe doylful deþ of his dere mayster",
  "223": "& longe stode in þe stede or he stynte myȝt",
  "224": "whan he vnclosed þe cloþe þat cristes body touched",
  "225": "þe wede fram þe womman þey warpen atte laste",
  "226": "Receyued hit myd reuerence & rennande teris",
  "227": "Out of þe place myd pres þey passed on swyþe",
  "228": "& ay held hit on hey þat alle byhold myȝt",
  "229": "þan twelf barouns bolde þe emperour bade wende",
  "230": "& þe pope departe fram þe pople faste",
  "231": "veronyk & þe vail waspasian þey broȝt",
  "232": "& seint peter þe pope presented boþe",
  "233": "bot a ferly byfelle forþ myd hem alle",
  "234": "In here temple bytidde tenful þynges",
  "235": "þe mahound & þe mametes to-mortled to peces",
  "236": "& al to-crased as þe cloþ þroȝ þe kirke passed",
  "237": "In-to þe palice with þe prente þan þe pope ȝede",
  "238": "knyȝtes kepten þe cloþe & on knees fallen",
  "239": "a flauour flambeþ þer-fro þey felleden hit alle",
  "240": "was neuer odour ne eyre vpon erþe swetter",
  "241": "þe kerchef clansed hit-self & so clere wexed",
  "242": "Myȝt no lede on hit loke for liȝt þat hit schewed",
  "243": "as hit a-proched to þe prince he put vp his hed",
  "244": "for comfort of þe cloþ he cried wel loude",
  "245": "lo lordlynges here þe lyknesse of crist",
  "246": "Of whom my botnyng ybidde for his bitter woundis",
  "247": "þan was wepyng & wo & wryngyng of hondis",
  "248": "with loude dyn & dit for doil of hym one",
  "249": "þe pope a-vailed þe vaile & his visage touched",
  "250": "þe body suþ al a-boute blessed hit þrye",
  "251": "þe waspys wenten a-way & alle þe wo after",
  "252": "þat er lasar was longe lyȝtter was neuere",
  "253": "þan was pypyng & play his pyne was a-wey",
  "254": "þey ȝelden grace to god þis two grete lordes",
  "255": "þe kerchef carieþ fram alle & in þe eyr hangyþ",
  "256": "þat þe symple pople myȝt hit se in-to soper tyme",
  "257": "þe veronycle after veronyk waspasian hit called",
  "258": "Garde hit gayly agysen in gold & in seluere",
  "259": "Ȝit is þe visage in þe vail as veronyk hym broȝt",
  "260": "þe romaynes hit holdeþ at rome & for a relyk hit holden",
  "261": "þis whyle nero hadde noye & non nyȝtes reste",
  "262": "for his tribute was with-hold as nathan told hadde",
  "263": "he commaundiþ knyȝtes to come consail to holde",
  "264": "Erles & alle men þe emperour aboute",
  "265": "assembled þe senatours sone vpon haste",
  "266": "To iugge who iewes myȝt best vpon þe Iewys take",
  "267": "& alle demeden by dome þo dukes to wende",
  "268": "þat were cured þrow crist þat þey on croys slowen",
  "269": "þat on waspasian was of þe wyes twey",
  "270": "þat þe trauail vndertoke & titus an-oþer",
  "271": "a bold burne on a blonke & of his body comyn",
  "272": "No ferþer sib to hym-self bot his sone dere",
  "273": "Crouned kynges boþe & mychel crist loued",
  "274": "þat hadde hem ȝeuen of his grace & here grem stroyed",
  "275": "Moste þei hadde hit in hert here hestes to kepe",
  "276": "& here forwardis to fulfille þat þei byfor made",
  "277": "þan was rotlyng in rome robbyng of brynnyis",
  "278": "schewyng of scharpe scheldes y-dressed",
  "279": "lauȝte leue at þat lord leften his sygne",
  "280": "a grete dragoun of gold & alle þe kyng folwed",
  "281": "by þat schippis were schred y-schot on þe depe",
  "282": "Takled & a-tired on talterande yþes",
  "283": "Fresch water & wyn wounden yn faste",
  "284": "& stof of alle maner store þat hem strengþe scholde",
  "285": "þer were floynes a-flot farcostes many",
  "286": "Cogges & crayers y-casteled alle",
  "287": "Galees of grete streyngþe with golden fanes",
  "288": "sprad on þe brod se a-boute foure myle",
  "289": "þey tyȝten vp tal sail whan þe tide asked",
  "290": "hadde byr at þe bake & þe bonke lefte",
  "291": "souȝte ouer þe se with soudeours manye",
  "292": "& ryued vp at port Iaf in Iudeis londys",
  "293": "suree cesaris londe þou may seken euer",
  "294": "ful mychel wo men bewroȝte in þy blonk tounnes",
  "295": "Cytees vnder sene now is ȝour sorow vppe",
  "296": "þe deþ of þe dereworþ crist dere schal be ȝolden",
  "297": "Now is bethleem þy bost ybroȝt to an ende",
  "298": "Ierusalem & ierico for-Iuggyd wrecchys",
  "299": "schal neuer kyng of ȝour kynde with croune be ynoyntid",
  "300": "Ne Iewe for Iesus sake ronke in ȝour more",
  "301": "þey setten vp-on eche side surrie with-yn",
  "302": "brente ay at þe bak & ful bare lasten",
  "303": "was noȝt bot roryng & rich in alle þe riche tounnes",
  "304": "& red laschyng lye alle þe londe ouere",
  "305": "Token toun & toure teldes ful fele",
  "306": "brosten ȝates of brass & many borwe wonnen",
  "307": "holy þe heþen here hewyn to grounde",
  "308": "boþ in bent & in borwe þat abide wolde",
  "309": "þe Iewes to ierusalem þat Iosophus dwelde",
  "310": "flowen as þe foule doþ þat faucoun wolde strike",
  "311": "a cite vndere syon sett was ful noble",
  "312": "with many toret & toure þat toun to defende",
  "313": "princes & prelates & poreil of þe londe",
  "314": "Clerkes & comens of contrees a-boute",
  "315": "were schacked to þat cite sacrifice to make",
  "316": "at paske tyme as preched hem prestes of þe lawe",
  "317": "Many swykel at þe sweng to þe swerd ȝede",
  "318": "for penyes passed non þoȝ he pay wolde",
  "319": "bot diden alle to þe deþe & drowen hem after",
  "320": "with engynes to ierusalem þere Iewes were þykke",
  "321": "þey sette sadly a sege þe cite alle a-boute",
  "322": "piȝten pauelouns doun of pallen webbes",
  "323": "with ropis of riche silk raysen vp swyþe",
  "324": "Grete tentis as a toun of torken cloþys",
  "325": "Thoppyn ouer þe cheuentayns with charboklis foure",
  "326": "a gay egle of gold on a gilde appul",
  "327": "with grete dragouns grym alle in gold wroȝte",
  "328": "& lyk to lyouns also lyande þer-vndere",
  "329": "paled & paynted þe paueloun was vmbe",
  "330": "stoked ful of storijs strayned myd armys",
  "331": "Of quaynte colour to know kerneld a-lofte",
  "332": "an hundred stondyng on stage in þat stede one",
  "333": "Toured with torettes was þe tente þanne",
  "334": "suþ britaged a-boute briȝt to byholde",
  "335": "Er alle þe sege was sette ȝit of þe cite comyn",
  "336": "Messengeres were made fram maistres of þe lawe",
  "337": "To þe chef cheuentayn þey chosen here wey",
  "338": "deden mekly by mouþe here message attonys",
  "339": "sayen þe cite haþ ȝou sent to serche ȝour wille",
  "340": "To here þe cause of ȝour comyng ȝif ȝe coueyte wolde",
  "341": "waspasian no word to þe wyes schewed",
  "342": "bot sendeþ sondismen aȝen twelf sikere knyȝtes",
  "343": "Ȝaf hem charge to go & þe gomes telle",
  "344": "þat alle þe cause of her coms was crist forto venge",
  "345": "sayþ y bidde hem be boun bischopes & oþer",
  "346": "To-morow or vndren of þe day open heded alle",
  "347": "vp here ȝates to ȝelde with ȝerdes an hande",
  "348": "Eche whiȝt in a white scherte & no wede ellys",
  "349": "Iewyse for Iesu crist to take by Iuggement to take",
  "350": "& make hem come þat Iesu crist þroȝ conseil bytrayede",
  "351": "Or y to þe walles schal wende & walten alle ouere",
  "352": "schal no ston vpon ston stonde by y passe",
  "353": "þis sondismen sadly to þe cite ȝede",
  "354": "þer þe lordes of þe londe lent weren alle",
  "355": "Tit tolden here tale & wondere towe made",
  "356": "Of crist & of Cayphas & how þey come scholde",
  "357": "& when þe knyȝtes of crist carpyn bygonn",
  "358": "þe Iewes token alle twelf with-oute tale more",
  "359": "here hondis bounden at here bak with borden stauys",
  "360": "and of flocken here face & here faire berdis",
  "361": "Made hem naked as a nedel to þe neþer houe",
  "362": "here visages blecken with bleche & al þe body after",
  "363": "suþ knyt with a corde to eche knyȝtes swere",
  "364": "a chese & charged hem here chyuentayn to bere",
  "365": "sayþ vnbuxum we beþ his biddyng to ȝete",
  "366": "Ne noȝt dreden his dom his deþ haue we atled",
  "367": "he schal vs fynde in þe felde ne no ferre seke",
  "368": "To-morowe pryme or hit passe & so ȝour prince telliþ",
  "369": "þe burnes busken out of burwe bounden alle twelf",
  "370": "aȝen message to make fram þe maister Iewes",
  "371": "was neuer waspasian so wroþe as whan þe wyes come",
  "372": "þat were scorned & schende vpon schame wyse",
  "373": "þis knyȝtes byfor þe kyng vpon knees fallen",
  "374": "& tolden þe tale as hit tid hadde",
  "375": "Of þy manace ne þy myȝt þey make bot lyte",
  "376": "þus ben we tourned of oure tyre in tokne of þe soþe",
  "377": "& bounden for our bolde speche þe batail þey willeþ",
  "378": "To-morowe prime or hit passe þey put hit no ferre",
  "379": "hit schal be satled on þy-self þe same þat þou atlest",
  "380": "þus han þey certifiet þe & sende þe þis cheses",
  "381": "wode wedande wroþ waspasian was þanne",
  "382": "layde wecche to þe walle & warned in haste",
  "383": "þat alle maner of men in þe morowe scholde",
  "384": "be sone after þe sonne assembled in þe felde",
  "385": "he streȝt vp a standard in a stoure wyse",
  "386": "bild as a belfray bretful of wepne",
  "387": "whan oȝt fauted in þe folke þat to þe feld longed",
  "388": "atte þe belfray to be botnyng to fynde",
  "389": "a dragoun was dressed drawyn a-lofte",
  "390": "wyde gapande of gold gomes to swelwe",
  "391": "with arwes armed in þe mouþe & also he hadde",
  "392": "a fauchyn vnder his feet with foure kene bladdys",
  "393": "þer-of þe poyntes were piȝt in partyis foure",
  "394": "Of þis wlonfulle worde þer þei werre fondyn",
  "395": "In forbesyn to þe folke þis fauchouns hengeþ",
  "396": "þat þey hadde wonnen with swerd al þe world riche",
  "397": "a bal of brennande gold þe beste was on sette",
  "398": "his taille trayled þer a-boute þat tourne scholde he neuere",
  "399": "whan he was liste vpon lofte þer þe lord werred",
  "400": "bot ay lokande on þe londe tille þat al lauȝte were",
  "401": "þer-by þe cite myȝt se no setlyng wolde rise",
  "402": "Ne no trete of no trewes bot þe toun ȝelde",
  "403": "Or ride on þe romayns for þey han her rede take",
  "404": "þer britned to be or þe toun wynne",
  "405": "his wynges sprad were abrode boun forto flee",
  "406": "with belles bordored a-boute al of briȝt seluere",
  "407": "Redy whan ouȝte runnen to rynge ful loude",
  "408": "with eche wynde of a wap þat to þe wynges sprongyn",
  "409": "Ibrytaged aboute þe belfray was þanne",
  "410": "with a tenful toure þat ouer þe toun gawged",
  "411": "þe batail by þe briȝtnesse burnes myȝt knowe",
  "412": "foure myle þer-fro so þe feldes schonen",
  "413": "& on eche pomel were pyȝt penseles hyȝe",
  "414": "Of selke & sendel with seluere ybetyn",
  "415": "hit glitered as gled fure ful of gold riche",
  "416": "Ouer al þe cite to se as þe sonne bemys",
  "417": "byfor þe foure ȝates he formes to lenge",
  "418": "sixtene þousand by somme while þe sege lasteþ",
  "419": "sette ward on þe walles þat noȝt awey scaped",
  "420": "sixe þousand in sercle þe cite alle aboute",
  "421": "was noȝt while þe nyȝt laste bot nehyng of stedis",
  "422": "strogelyng in stele wede & stuffyng of helmes",
  "423": "Riȝt so in þe cite þey schapte hem þerfore",
  "424": "with armyng of olyfauntes & oþer arwe bestes",
  "425": "aȝen þe cristen to come with castels on bake",
  "426": "waspasial in stele wede & his wyes alle",
  "427": "weren diȝt forþ by day & drowen to þe vale",
  "428": "Of Iosophat þer Iesu crist schal Iuggen alle þinges",
  "429": "bigly batayled hym þer to abide þis oþer",
  "430": "þe fanward titus toke to telle vpon ferste",
  "431": "with six þousand soudiours assyned for þe nones",
  "432": "& mony in þe myd-ward were merked to lenge",
  "433": "þer waspasian was with princes & dukes",
  "434": "& sixtene þousand in þe þridde with a þryuande knyȝt",
  "435": "sire sabyn of surrie a siker man of armes",
  "436": "þat prince was of prouynce & mychel peple ladde",
  "437": "fourty hundred in helmes & harnays to schewe",
  "438": "& ten þousand atte tail at þe tentis lafte",
  "439": "hors & harnays fram harmyng to kepe",
  "440": "by þat bemys on þe burwe blowen ful loude",
  "441": "& baners beden hem forþ now blesse vs our lorde",
  "442": "ÞE Iewes assembled were sone & of þe cite come",
  "443": "an hundred þousand on hors with hamberkes a-tired",
  "444": "with-out folke vpon fot at þe foure ȝates",
  "445": "þat preset to þe place with pauyes on hande",
  "446": "fyf & twenti olyfauntes defensable bestes",
  "447": "with brode castels on bak out of burwe come",
  "448": "& on eche olyfaunte armed men manye",
  "449": "ay an hundred an hey an hundred with-yn",
  "450": "þo drowen dromedarius doun deuelich þicke",
  "451": "& hunndred þousand & yheled with harnays of mayle",
  "452": "Eche beste with a big tour þer bold men were ynne",
  "453": "Twenty told by tale in eche tour euene",
  "454": "Cameles closed in stele comen out þanne",
  "455": "Faste toward þe feld a ferlich nonbre",
  "456": "busked to batail & on bak hadde",
  "457": "Echon a toret of tre with ten men of armes",
  "458": "Chares ful of chosen charged with wepne",
  "459": "a wondere nonbre þer was whoso wite lyste",
  "460": "Many douȝti þat day þat was adradde neuere",
  "461": "were fond fey in þe feld er þat fiȝt endid",
  "462": "an olyfaunt y-armed came out at þe laste",
  "463": "keuered myd a castel was craftily ywroȝt",
  "464": "a tabernacle in þe tour atyred was riche",
  "465": "piȝt as a paueloun on pileres of seluere",
  "466": "a which of white seluere walynde þer-ynne",
  "467": "On foure goions of gold þat hit fram grounde bare",
  "468": "a closen chayre þer-by on charbokeles twelfe",
  "469": "betyn al with barne gold with brennande sergis",
  "470": "þe chekes of þe chayre were chabokles fyne",
  "471": "Couered myd a riche cloþe þer cayphas was sette",
  "472": "a plate of pulsched gold was piȝt on his breste",
  "473": "with many preciose perle & pured stones",
  "474": "lered men of þe lawe þat loude couþe synge",
  "475": "with sawters seten hym by & þe psalmys tolde",
  "476": "Of douȝty david þe kyng & oþer dere storijs",
  "477": "Of Ioseph þe noble Iewe & Iudas þe knyȝt",
  "478": "Cayphas of þe kyst kyppid a rolle",
  "479": "& radde how þe folke ran þroȝ þe rerewarde",
  "480": "whan pharao & his ferde were in þe floode drouned",
  "481": "& myche of moyses lawe he mynned þat tyme",
  "482": "whan þis faiþles folke to þe feld comen",
  "483": "& batayled after þe bent with many burne kene",
  "484": "for baneres þat blased & bestes y-armed",
  "485": "Myȝt no man se þrow þe sonne ne vneþ þe cite knowe",
  "486": "waspasian dyuyseþ þe feld alle aboute",
  "487": "þat was with baneres ouer-sprad to þe borwe wallis",
  "488": "To barouns & bold men þat hym a-boute were",
  "489": "seiþ lordlynges a-loude lestenyþ my speche",
  "490": "here nys kyng noþer kynȝt comen to þis place",
  "491": "baroun ne burges ne burne þat me folweþ",
  "492": "þat þe cause of his comes nys crist forto venge",
  "493": "vpon þe faiþles folke þat hym fayntly slowen",
  "494": "byholdeþ þe heþyng & þe harde woundes",
  "495": "þe betyng & þe byndyng þat þe body hadde",
  "496": "lat neuer þis lawles ledis lauȝ at his harmys",
  "497": "þat bouȝt vs fram bale with blod of his herte",
  "498": "quycke-clayme þe querels of alle quyk burnes",
  "499": "& clayme of euereche kyng saue of crist one",
  "500": "þat þis peple to pyne no pite ne hadde",
  "501": "þat preueþ his passioun who-so þe paas redeþ",
  "502": "hit nediþ noȝt at þis note of nero to mynde",
  "503": "Ne to trete of no trewe for tribute þat he askeþ",
  "504": "þat querel y quik-cleyme for oþer he ne wilneþ",
  "505": "Of þis rebel to rome bot resoun to haue",
  "506": "bot more þing in our mynde Myneþ to-day",
  "507": "þat by resoun to rome þe regnance fallyþ",
  "508": "boþe þe myȝt & þe mayn maistre or ellys",
  "509": "& lord suþ of eche londe þat liþe vnder heuen",
  "510": "lat neuer þis faiþles folke with fiȝt vs wynne",
  "511": "hors ne harnays bot þey hit hard byen",
  "512": "Plate ne pesan ne pendauntes ende",
  "513": "while any lyme may laste or we þe lif haue",
  "514": "for þei ben feyn at þe fiȝt fals of byleue",
  "515": "& wel wenen at a wap alle þey wold quelle",
  "516": "Noþer grounded on god ne on no grace tristen",
  "517": "bot alle in storijs of stoure & in strengþ one",
  "518": "& we ben diȝt to-day driȝten to serue",
  "519": "hey heuen kyng hede to his owne",
  "520": "þe ledes louten hym alle & a-loude sayde",
  "521": "To-day þat fleþe any fote þe fende haue his soule",
  "522": "bemes blowen anon blonkes to neȝe",
  "523": "stedis stampen in þe felde stif steil vndere",
  "524": "stiþe men in stiropys striden a-lofte",
  "525": "knyȝtes croysen hem-self cacchen here helmys",
  "526": "with loude clarioun cry & alle kyn pypys",
  "527": "Tymbris & tabourris tonelande loude",
  "528": "Ȝeuen a schillande schout schrynken þe Iewes",
  "529": "as womman schal in a swem whan hire þe water neȝeþ",
  "530": "lacchen launces a-non lepyn to-gedris",
  "531": "as fure out of flynt-ston ferde hem bytwene",
  "532": "Doust drof vp-on lofte dymedyn alle aboute",
  "533": "as þonder & þicke rayn þrowolande in skyes",
  "534": "beren burnes þrow brosten launces",
  "535": "knyȝtes crosschen doun to þe cold erþe",
  "536": "Fouȝt faste in þe felde & ay þe fals vndere",
  "537": "Doun swowande to swelt without swar more",
  "538": "Tytus tourneþ hym to tolles of þe bestes",
  "539": "for-Iustes þe Iolieste with Ioyned of werre",
  "540": "suþ with a briȝt bronde he betiþ on harde",
  "541": "Tille þe brayn & þe blod on þe bent ornen",
  "542": "souȝt þroȝ an-oþer side with a sore wepne",
  "543": "bet on þe broun stele while þe bladde laste",
  "544": "an hey breydeþ þe brond & as a bore lokeþ",
  "545": "how hetterly doun hente who-so wolde",
  "546": "alle briȝtned þe bent as bemys of sonne",
  "547": "Of þe gilden gere & þe goode stones",
  "548": "For schyueryng of schendes & schynyng of helmes",
  "549": "hit ferde as alle þe firmament vpon a fure were",
  "550": "waspasian in þe vale þe fanward byholdeþ",
  "551": "how þe heþyn here heldiþ to grounde",
  "552": "Cam with a faire ferde þe fals men to mete",
  "553": "as greued griffouns girden in samen",
  "554": "spakly here speres on sprotes þey ȝeden",
  "555": "scheldes as schidwod on scholdres to-cleuen",
  "556": "schoken out of scheþes þat scharpe was y-grounde",
  "557": "& mallen metel þroȝ vn-mylt hertes",
  "558": "hewen on þe heþen hurtlen to-gedre",
  "559": "For schorne gild schroud schedered burnee",
  "560": "baches woxen a-blode a-boute in þe vale",
  "561": "& goutes fram gold wede as goteres þey runne",
  "562": "sire sabyn setteþ hym vp whan hit so ȝede",
  "563": "Rideþ myd þe rereward & alle þe route folweþ",
  "564": "kenely þe castels came to assayle",
  "565": "þat þe bestes on here bake out of burwe ladden",
  "566": "Atles on þe olyfauntes þat orible were",
  "567": "Girdiþ out þe guttes with grounden speres",
  "568": "Rappis rispen forþ þat redles an hundred",
  "569": "scholde be busy to burie þat on a bent lafte",
  "570": "Castels clateren doun cameles brosten",
  "571": "Dromedaries to þe deþ drowen ful swyþe",
  "572": "þe blode fomed hem fro in þe flasches a-boute",
  "573": "þe kne depe þe dale dascheden stedes",
  "574": "þe burnes in þe bretages þat a-boue were",
  "575": "for þe doust & þe dyn as alle doun ȝede",
  "576": "al for-stoppette in stele storte blynde wexen",
  "577": "whan hurdizs & hard erþe hurtled to-gedre",
  "578": "& vnder dromedaries doun diȝten hem sone",
  "579": "was non left vpon lyue þat a-lofte standeþ",
  "580": "saue o lepy olyfaunt at þe grete ȝate",
  "581": "þer as Cayphas þe clerke in castel rideþ",
  "582": "he say þe wrake on hem wende & away tourneþ",
  "583": "with twelf maystres made of moyses lawe",
  "584": "an hundred helmed men hien hem after",
  "585": "Er þey of castel myȝt come cauȝten hem alle",
  "586": "bounden þe bischup on bycchyd wyse",
  "587": "þat þe blode out barst eche band vndere",
  "588": "& broȝten þe bischup & alle his bew clerkes",
  "589": "þer þe standard stode & stadded hem þer",
  "590": "þe beste & þe britage & alle þe briȝt gere",
  "591": "Chaire & chaundelers & charbokel stones",
  "592": "þe rolles þat þey redden & alle þe riche bokes",
  "593": "þey broȝten myd þe bischup þou hym bale þouȝte",
  "594": "a-non þe feyþles folke fayleden herte",
  "595": "Tourned toward þe toun & tytus hem after",
  "596": "Fele of þe fals ferde in þe felde lefte",
  "597": "an hundred in here helmes myd his honde one",
  "598": "þe fals Iewes in þe felde fallen so þicke",
  "599": "as hail froward heuen hepe ouer oþer",
  "600": "so was þe bent ouer brad blody by runne",
  "601": "with ded bodies aboute alle þe brod vale",
  "602": "Myȝt no stede doun stap bot on stele wede",
  "603": "Or on burne oþer on beste or on briȝt scheldes",
  "604": "so myche was þe multitude þat on þe molde lafte",
  "605": "þer so many were martred mereuail were ellis",
  "606": "Ȝit were þe romayns as rest as þey fram rome come",
  "607": "Ronnen ouer eche a renk & noȝt a ryng brosten",
  "608": "was no poynt perschid of alle here pris armure",
  "609": "so crist his knyȝtes gan kepe tille complyn tyme",
  "610": "an hundred þousand helmes of þe heþen syde",
  "611": "were fey fallen in þe felde or þe fiȝt ended",
  "612": "saue seuen þousand of þe somme þat to þe cite flowen",
  "613": "& wymmen with mychel wo þe walles withynne",
  "614": "ledes lepen to a-non louken þe ȝates",
  "615": "barren hem bigly with boltes of yren",
  "616": "brayden vp brigges with brouden chaynes",
  "617": "& porte-colis with pile picchen to grounde",
  "618": "þei wynnen vp whyȝtly þe walles to kepe",
  "619": "frasche vnfounded folke & grete defence made",
  "620": "Tyeþ in-to tourres tonnes ful manye",
  "621": "with grete stones of gret & of gray marble",
  "622": "kepten kenly with caste þe kernels a-lofte",
  "623": "Quarten querels out with quarters attonys",
  "624": "þat oþer folke at þe fote freschly assayled",
  "625": "Tille eche dale with dewe was donked aboute",
  "626": "withdrowen hem fro þe diche dukes & oþer",
  "627": "þe caste was so kene þat come fram þe walles",
  "628": "Comen forþe with þe kyng clene as þy ȝede",
  "629": "wounded noȝt O wye ne non þat wem hadde",
  "630": "Princes to here pauelouns passen on swyþe",
  "631": "vn-armen hem as tyt & alle þe nyȝt resten",
  "632": "with wacche vmbe þe walles to many wyes sorowe",
  "633": "þey wolle noȝt þe heþen here so harmeles be lafte",
  "634": "sone as þe rede day rosen þe schye",
  "635": "bemes blowen anon burnes to a-ryse",
  "636": "þe kyng comaundeþ a cry þat comsed was sone",
  "637": "þe ded bodies on þe bonke bare forto make",
  "638": "To spoyle þe spilt folke spare scholde none",
  "639": "Geten girdeles & gere gold & goode stones",
  "640": "byes broches bryȝt besauntes riche",
  "641": "helmes hewen of gold hamberkes manye",
  "642": "kesten ded vpon ded was deil to byholde",
  "643": "Made wide weyes & to þe walles comen",
  "644": "assembleden at þe cite saut to bygynne",
  "645": "Folke ferlich þycke at þe foure ȝates",
  "646": "þey broȝten toures of tre þat þey taken hadde",
  "647": "aȝen euereche ȝate ȝarken hem hey",
  "648": "bygonnen at þe grettist a garrite to rere",
  "649": "Groded vp fro þe grounde on twelf grete postes",
  "650": "he was wonderlich wide wroȝt vpon hyȝte",
  "651": "Fyue hundred in frounte to fiȝten at þe walles",
  "652": "hardy men vp-on haste hyen at þe grecys",
  "653": "& bygonnen with bir þe borow to assayle",
  "654": "Quarels flambande of fure flowen out harde",
  "655": "& arwes arwely with attyr enuenymyd",
  "656": "Taysen at þe toures tachen on þe Iewes",
  "657": "þroȝ kernels cacchen here deþ many kene burnes",
  "658": "brenten & beten doun þat bilde was wel þycke",
  "659": "brosten þe britages & þe brode toures",
  "660": "by þat was many bold burne þe burwe to assayle",
  "661": "þe hole batail boun aboute þe brode walles",
  "662": "þat were byg & brode & bycchet to wynne",
  "663": "wondere heye to byholde with holwe diches vndere",
  "664": "heye bonked a-boue vpon boþe sydes",
  "665": "Riȝt wicked to wynne bot ȝif wyles helpe",
  "666": "bow-men atte bonke benden here gere",
  "667": "schoten vp scharply to þe schene walles",
  "668": "with arwes & arblastes & alle þat harme myȝt",
  "669": "To affray þe folke þat defence made",
  "670": "þe Iewes werien þe walles with wyles ynowe",
  "671": "hote blowande picche a-monge þe peple ȝeten",
  "672": "brennen leed & brynston barels fulle",
  "673": "schoten schynande doun riȝt as schyre water",
  "674": "waspasian wendeþ fram þe walles wariande hem alle",
  "675": "Oþer busked were boun benden engynes",
  "676": "kesten at þe kernels & clustred toures",
  "677": "& monye dere daies worke dongen to grounde",
  "678": "by þat wriȝtes han wroȝt a wonder stronge pale",
  "679": "alle a-boute þe burwe with bastiles manye",
  "680": "þat no segge vndere sonne myȝt fram þe cite passe",
  "681": "suþ dommyn þe diches with þe ded corses",
  "682": "Crammen hit myd karayn þe kirnels vnder",
  "683": "þat þe stynk of þe steem myȝt strike ouer þe walles",
  "684": "To coþe þe corsed folke þat hem kepe scholde",
  "685": "þe cors of þe condit þat comen to toun",
  "686": "stoppen euereche a streem þer any strem ȝede",
  "687": "with stockes & stones & stynkande bestes",
  "688": "þat þey no water myȝt wynne þat weren enclosed",
  "689": "waspasian tourneþ to his tente with titus & oþer",
  "690": "Commaundeþ consail a-non on cayphas to sitte",
  "691": "with deþ by dome þat he dey scholde",
  "692": "with þe lettered ledes þat þey lauȝte hadde",
  "693": "Domes-men vpon deþes demeden swyþe",
  "694": "þat ech freke were quyk fleyn þe felles of clene",
  "695": "þen to be on a bent with blonkes to-drawe",
  "696": "& suþ honget on an hep vpon heye galwes",
  "697": "þe feet to þe firmament alle folke to byholden",
  "698": "with hony vpon ech side þe hydeles a-noynted",
  "699": "Corres & cattes with claures ful scharpe",
  "700": "Foure kagges & knyt to Cayphases þeyes",
  "701": "Twey apys at his armes to angren hym more",
  "702": "þat renten þe rawe flesche vpon rede peces",
  "703": "so was he pyned fram prime with persched sides",
  "704": "Tille þe sonne doun souȝt in sommere tyme",
  "705": "þe lered men of þe lawe a litel bynyþe",
  "706": "weren tourmented on a tre topsail walten",
  "707": "knyt to euerech clerke kene corres twey",
  "708": "þat alle þe cite myȝt se þe sorow þat þey dryuen",
  "709": "þe Iewes walten ouer þe walles for wo at þat tyme",
  "710": "seuen hundred slow hem-self for sorow of here clerkes",
  "711": "somme hent here heere & fram þe hed pulled",
  "712": "& somme for deil daschande to grounde",
  "713": "þe kyng lete drawen hem a-doun whan þey dede were",
  "714": "bade a bole fure betyn to brennen þe corses",
  "715": "kesten cayphas þer-yn & his clerkes twelf",
  "716": "& brenten euereche bon in-to þe browne askes",
  "717": "suþ went to þe walle on þe wynde syde",
  "718": "& alle a-brod on þe burwe blewen þe powdere",
  "719": "þer is doust for ȝour drynke a-doun to hem crieþ",
  "720": "& bade hem bible of þat broþ for þe bischopes soule",
  "721": "þus ended coursed cayphas & his clerkes alle",
  "722": "alto brused myd bestes brent at þe laste",
  "723": "In tokne of tresoun & trey þat he wroȝt",
  "724": "whan crist þrow his conseil was cacched to deþ",
  "725": "by þat was þe day don dymned þe skyes",
  "726": "Merked montayns & mores a-boute",
  "727": "foules fallen to fote & here feþres rusken",
  "728": "þe nyȝt wacche to þe walle & waytes to blowe",
  "729": "bryȝt fures a-boute betyn a-brode in þe oste",
  "730": "þe kyng & his consail carpen to-gedre",
  "731": "Chosen chyuentayns out & chiden no more",
  "732": "bot charged þe chek-wecche & to chambre wenten",
  "733": "kynges & knyȝtes to cacchen hem reste",
  "734": "waspasian lyþ in his logge litel he slepiþ",
  "735": "bot walwyþ & wyndiþ & waltreþ a-boute",
  "736": "Ofte tourneþ for tene & on þe toun þynkeþ",
  "737": "whan schadewes & schire day scheden attwynne",
  "738": "leuerockes vpon lofte lyfteneþ here steuenes",
  "739": "burnes busken hem out of bedde with bemes loude",
  "740": "boþe blowyng on bent & on þe burwe walles",
  "741": "waspasian bounys of bedde busked hym fayre",
  "742": "fram þe fote to þe fourche in fyne gold cloþes",
  "743": "suþ putteþ þe prince ouer his pale wedes",
  "744": "a brynye browded þicke with a brest plate",
  "745": "Grayþed of gray steel & of gold riche",
  "746": "þer-ouer he casteþ a cote colour of his armys",
  "747": "a grete girdel of gold with-out gere oþere",
  "748": "layþ vmbe his lendis with lacchetes ynow",
  "749": "a bryȝt burnesched swerd he belteþ alofte",
  "750": "Of pure purged gold þe pomel & þe hulte",
  "751": "a brod schynande scheld on scholdire he hongiþ",
  "752": "bocklyd myd briȝt gold a-boue at þe necke",
  "753": "þe glowes of gray steel þat were with gold hemmyd",
  "754": "hanleþ harnays & his hors askeþ",
  "755": "þe gold hewen helme haspeþ he blyue",
  "756": "with viser & with a vental deuysed for þe nones",
  "757": "a croune of clene gold was closed vp-on lofte",
  "758": "Rybaunde vmbe þe rounde helm ful of riche stones",
  "759": "Pyȝt prudely with perles in-to þe pure corners",
  "760": "& so with saphyres sett þe sydes a-boute",
  "761": "he strideþ on a stif stede & strikeþ ouer þe bente",
  "762": "liȝt as a lyoun were loused out of cheyne",
  "763": "his segges sewen hym alle & echon sayþ to oþer",
  "764": "þis is a comlich kyng knyȝtes to lede",
  "765": "he boweþ to þe barres or he bide wolde",
  "766": "betynge on with þe brond on þe bras rynges",
  "767": "Comeþ caytifes forþ ȝe þat crist slowen",
  "768": "knoweþ hym for ȝour kyng or ȝe cacche more",
  "769": "wayteþ doun fro þe walle what wo his on hande",
  "770": "May ȝe fecche ȝou no fode þoȝ ȝe fey worþe",
  "771": "& þoȝ ȝe waterles wede wynne ȝe noȝt o droppe",
  "772": "þoȝ ȝe deþ scholde dey daies in ȝour lyue",
  "773": "þe pale þat I piȝt haue passe hit who myȝt",
  "774": "þat is so byg on þe bonke & haþ þe burowe closed",
  "775": "Fourty to fyȝten aȝens fyue hundred",
  "776": "þoȝ ȝe were etnes echon in scholde we wende",
  "777": "& more manschyp were hit ȝit mercy by seche",
  "778": "þan metles marre þere no myȝt helpys",
  "779": "was non þat warpiþ a word bot waytes here poyntes",
  "780": "Ȝif stertis on stay with stones hem to kylle",
  "781": "þan wroþ as a wode bore he wendeþ his bridul",
  "782": "Ȝif ȝe as dogges wol dey þe deuel haue þat recche",
  "783": "& or I wende fro þis walle ȝe schul wordes schewe",
  "784": "& efte spaklokere speke or y ȝour speche owene",
  "785": "by þat a Iewe Iosophus þe gentyl clerke",
  "786": "hadde wroȝt a wondere wyle whan hem water fayled",
  "787": "Made wedes of wolle in wete forto plunge",
  "788": "water waschen as þey were & on þe walle hengen",
  "789": "þe wedes dropeden doun deyed ȝerne",
  "790": "Rich rises hem fro þe romayns byholden",
  "791": "wenden wel here wedes hadde wasschyng so ryue",
  "792": "þat no wye in þe wone water schold fayle",
  "793": "waspasian þe wile wel ynow knewe",
  "794": "loude lawȝþe þer at & lordlynges byddis",
  "795": "No burne abasched be þoȝ þey þis bost make",
  "796": "hit beþ bot wyles of werre for water hem fayleþ",
  "797": "þan was no þyng bot a newe note to bygynne",
  "798": "assaylen on eche a side þe cite by halues",
  "799": "Merken myd manglouns ful vn-mete dyntes",
  "800": "& myche of masouns note þey marden þat tyme",
  "801": "þer-of was Iosophus ware þat myche of werre couþe",
  "802": "& sette on þe walle side sakkes myd chaf",
  "803": "aȝens þe streyngþe of þe stroke þer þe stones hytte",
  "804": "þat alle dered noȝt a dyzs bot grete dyt made",
  "805": "þe romayns runne to a-non & on roddes knytte",
  "806": "siþes for þe sackes þat selly were kene",
  "807": "Raȝten to þe ropis rent hem in sondere",
  "808": "þat alle dasschande doun in-to þe diche flatten",
  "809": "bot Iosophus þe gynful here engynes alle",
  "810": "brenten with brennande oyle & myche bale wroȝt",
  "811": "waspasian wounded was þer wonderlich sore",
  "812": "þrow þe hard of þe hele with an hande darte",
  "813": "þat boot þrow þe bote & þe bone nayled",
  "814": "Of þe frytted fote in þe folis syde",
  "815": "sone assembled hym to many sadde hundred",
  "816": "þat wolden wrecken þe wounde oþer wo habben",
  "817": "þey bowyn to þe barres bekered ȝerne",
  "818": "fouȝt riȝt felly foyned with speres",
  "819": "Iolken Iewes þroȝ engynes by þanne",
  "820": "were manye bent at þe bonke & to þe burwe þrewen",
  "821": "þer were selcouþes sen as segges mowe here",
  "822": "a burne with a balwe ston was þe brayn cloue",
  "823": "þe gretter pese of þe panne þe pyble forþ strikeþ",
  "824": "þat hit flow in to þe feld a forlong or more",
  "825": "a womman bounden with a barn was on þe body hytte",
  "826": "with þe ston on a staf as þe storyj telleþ",
  "827": "þat þe barn out brayde fram þe body clene",
  "828": "& was born vp as a bal ouer þe burwe walles",
  "829": "burnes were brayned & brosed to deþ",
  "830": "wymmen wide open walte vndere stones",
  "831": "frosletes fro þe ferst to þe flor þrylled",
  "832": "& many toret doun tilte þe temple a-boute",
  "833": "þe cite had ben seised myd saut at þat tyme",
  "834": "Nad þe folke be so fers þat þe fende serued",
  "835": "þat kilden on þe cristen & kepten þe walles",
  "836": "with arwes & arblastes & archers manye",
  "837": "with speres & spryngoldes sponnen out hard",
  "838": "Dryuen dartes a-doun ȝeuen depe woundes",
  "839": "þat manye renke out of rome reste of þat synne",
  "840": "was mychel leuere a leche þan layke myd his ton",
  "841": "waspasian stynteþ of þe stoure steweþ his burnes",
  "842": "þat were for-beten & bled vndere bryȝt yren",
  "843": "Tyen to here tentis myd tene þat þey hadde",
  "844": "al wery of þat werk & wounded ful sore",
  "845": "helmes & hamberkes hadden of sone",
  "846": "leches by torche liȝt loken here hurtes",
  "847": "waschen woundes with wyn & with wolle stoppen",
  "848": "with oyle & orisoun ordeyned in charme",
  "849": "suþ euereche a segge to þe soper ȝede",
  "850": "þoȝ þey wounded were was no wo nempned",
  "851": "bot daunsyng & no deil with dynnyng of pipis",
  "852": "& þe nakerer noyse alle þe nyȝt tyme",
  "853": "whan þe derk was doun & þe day spryngen",
  "854": "sone after þe sonne sembled þe grete",
  "855": "Comen forþ with þe kyng conseil to here",
  "856": "alle þe knyȝthod clene þat for crist werred",
  "857": "waspasian waiteþ a-wide his wyes byholdeþ",
  "858": "þat were freschere to fiȝt þan at þe furst tyme",
  "859": "prayeþ princes on ernest & alle þe peple after",
  "860": "þat eche wye of þat werre schold his wille specke",
  "861": "for or þis toun be tak & þis toures heye",
  "862": "Michel torsom & tene vs tides on hande",
  "863": "þey tourned alle to titus & hym þe tale scheweþ",
  "864": "Of þe cite & þe sege to seyn for hem alle",
  "865": "þan titus tourneþ hem to & talkyng bygynneþ",
  "866": "þus to layke with þis lesne vs lympis þe worse",
  "867": "for þey ben fele of defence ferce men & noble",
  "868": "& þis toured toun is tenful to wynne",
  "869": "þe worst wrecche in þe wone may on walle lygge",
  "870": "strike doun with a ston & stuny many knyȝtes",
  "871": "whan we schul hone & byholde & litel harme wirche",
  "872": "& ay þe loþe of þe layk liȝt on vs-selue",
  "873": "Now mowe þey ferke no ferre here fode forto wynne",
  "874": "wolde we stynt of our strif whyle þey here store maden",
  "875": "we scholde with hem honte to hoke out of toun",
  "876": "for þer as fayleþ þe fode þer is feynt strengþe",
  "877": "& þer as hunger is hote hertes ben feble",
  "878": "alle assenteden to þe sawe þat to þe cite longed",
  "879": "apaied as þe prince & þe peple wolde",
  "880": "To þe kyng were called constables þanne",
  "881": "Marchals maser men þat he to tristiþ",
  "882": "he chargeþ hem chersly for chaunce þat may falle",
  "883": "with wacche of waled men þe walles to kepe",
  "884": "for we wol hunten at þe hart þis heþes aboute",
  "885": "& hure racches renne a-monge þis rowe bonkes",
  "886": "Ride to þe reuer & rere vp þe foules",
  "887": "se faucouns fle fele of þe beste",
  "888": "Ech segge to þe solas þat hym-self lyked",
  "889": "princes out of pauelouns presen on stedes",
  "890": "Tornen trifflyn & on þe þe toun wayten",
  "891": "þis lyf þey ledde longe & god ȝyue vs grace",
  "892": "In Rome Nero haþ now mychel noye wroȝt",
  "893": "To deþ pyned þe pope & myclel peple quelled",
  "894": "Petre apostlen prince & seint poule",
  "895": "senek & þe senatours & alle þe cite fured",
  "896": "his modire & his mydewif Murdred to deþe",
  "897": "Combred cristen fele þat on crist leued",
  "898": "þe romayns resen a-non whan þey þus rewþe seyen",
  "899": "To quelle þe emperour quyk þat hem vnquemed hadde",
  "900": "þey pressed to his paleys porayle & oþer",
  "901": "To brenten þe bold kyng in his burwe riche",
  "902": "þe cite & þe senatours assented hem boþe",
  "903": "Non oþer dede was to doun þey han his dome ȝolden",
  "904": "þan flowe þat freke frendles a-lone",
  "905": "Out at a pore posterne & alle þe peple folwed",
  "906": "with a tronchoun of tre toke he no more",
  "907": "Of alle þe glowande gold þat he on grounde hadde",
  "908": "On þat tronchoun with his teþ he toggeþ & byteþ",
  "909": "Tille hit was piked at þe poynt as a pokes ende",
  "910": "þan a-bideþ þat burne & biterlych spekeþ",
  "911": "To alle þe wyes þat þer were wordes aloude",
  "912": "Tourneþ traytours aȝen schal neuer þe tale rise",
  "913": "Of no karl by þe coppe how he his kyng quelde",
  "914": "hym-self he strykeþ myd þat staf streȝt to þe hert",
  "915": "þat þe colke to-clef & þe kyng deyed",
  "916": "six monþe after & no more þis myschef bytydde",
  "917": "þat waspasian was went to werry on þe Iewes",
  "918": "foure mettyn myle out of rome to mynde for euere",
  "919": "þat erst was emperour of alle þus ended in sorow",
  "920": "þe grete to-gedres þan chossen hem an-oþer",
  "921": "On gabba a gome þat mychel grem hadde",
  "922": "þroȝ Othis lyous a lord þat hym longe hated",
  "923": "& at þe last þat lord out of lyf hym broȝt",
  "924": "amydde þe market of rome þe mette to-gedres",
  "925": "Othis falliþ hym fey ȝaf hym fale woundes",
  "926": "þat foure monþes & more hadde mayntened þe croune",
  "927": "& þo deyed þe duke & þe diademe lefte",
  "928": "& whan þat gabba was gon & to grounde broȝt",
  "929": "Othis entriþ on ernest & emperour was made",
  "930": "þe man in his maieste was monþes bot þre",
  "931": "þan he ȝeldeþ sathanas þe soule & hym-self quelled",
  "932": "þe romayns risen vp a renk rome for-to kepe",
  "933": "a knyȝt þat vitel was calde & hym þe croune rauȝte",
  "934": "bot for sire sabyns sake a segge was noble",
  "935": "waspasian broþer of blode þat he brytned hadde",
  "936": "waspasian vpon vitel to vengen his broþer",
  "937": "souȝt out of surrie segges to rome",
  "938": "þat is naked as an nedul þe newe emperour",
  "939": "for sire sabyns sake alle þe cite drowe hym",
  "940": "suþ gored þe gome þat his guttes alle",
  "941": "as a bowewed beste in to his breche felle",
  "942": "Doun ȝernande he ȝede & ȝeldeþ þe soule",
  "943": "& kayȝt þe cors & kast in to tybre",
  "944": "seuen monþes þis man hadde septre on hande",
  "945": "& þus loste he þe lyf for his luþer dedes",
  "946": "an-oþer segge was to seke þat septre schold haue",
  "947": "for alle þis grete ben gon & neuer a-gayn tournen",
  "948": "Now of þe cite & of þe sege wolle y sey more",
  "949": "how þis comelich kyng þat for crist werreþ",
  "950": "haþ holden yn þe heþen men þis oþer half wynter",
  "951": "þat neuer burne was so bold þe burwe for-to passe",
  "952": "as he to dyner on a day with dukes was sette",
  "953": "Comen renkes fram rome rapande swyþe",
  "954": "In bruneys & in bryȝt wede with bodeworde newe",
  "955": "louten alle to þe lord lettres hym rauȝten",
  "956": "sayn comelich kyng þe knyȝthod of rome",
  "957": "þroȝ þe senatours assent & alle þe cite ellis",
  "958": "han chosen þe her chyuentayn here chef lorde to worþe",
  "959": "and riche emperour of rome þus redeþ þis lettres",
  "960": "þe lord vnlappeþ þe lef þis lettres byholdeþ",
  "961": "Ouer-lokeþ ech a lyne to þe last ende",
  "962": "bordes born were doun & þe burne riseþ",
  "963": "Calleþ consail a-non & kyþeþ þis speche",
  "964": "Ȝe ben burnes of my blod þat y best wolde",
  "965": "My sone is next to my-self & oþer sib manye",
  "966": "sire sabyn of surrie a segge þat y triste",
  "967": "& oþer frendes fele þat me fayþ owen",
  "968": "Now is me bodeword of blys broȝt froward rome",
  "969": "To be lord ouer þat lond as þis lettres spekeþ",
  "970": "sire sabyn of surrie sey þe by-houyþ",
  "971": "how y myȝt my-self & I so wroȝt",
  "972": "For y haue heylych heyȝt here forto lenge",
  "973": "Tille I þis toured doun han taken at wile",
  "974": "& me þe ȝates ben ȝet & ȝolden þe keyes",
  "975": "& suþ honshed on hem þat þis hold kepyn",
  "976": "brosten & betyn doun þis britages heye",
  "977": "þat neuer ston in þat stede stond vpon oþere",
  "978": "kyþe þe consail sire knyȝt þis kyng to hym sayde",
  "979": "for y wol worche by þy witt ȝif worschip may folowe",
  "980": "þan seiþ sire sabyn a-non semelich lord",
  "981": "we ben wyes þe with þy worschup to furþer",
  "982": "Of longe tyme bylafte & ledes þyn owen",
  "983": "þat we doun is þy dede may no man demen elles",
  "984": "þe dom demed was þer who-so doþ by an-oþer",
  "985": "schal be soferayn hym-self seint in þe werke",
  "986": "for as fers is þe freke atte ferre ende",
  "987": "þat ofte fleis þe fel as he þat foot holdeþ",
  "988": "bytake tytus þy sone þis toun forto kepe",
  "989": "& to þe douȝti duke domyssian his broþer",
  "990": "here I holde vp myn honde myd hem forto lenge",
  "991": "with alle þe here þat I haue while my herte lasteþ",
  "992": "& þou schalt ride to rome & receyue þe croune",
  "993": "In honour emperour to be as þyn eure schapiþ",
  "994": "so may þy couenaunt be kept þat þou to crist made",
  "995": "þy-self dest þat þy sondiours by þyn assent worchen",
  "996": "þan with a liouns lote he lifte vp þe eyen",
  "997": "To titus tourneþ a-non & hym þe tale schewed",
  "998": "& as sire sabyn hadde seid he hym sone granteþ",
  "999": "with his broþer & þe burne as he hym blesse wolde",
  "1000": "& I wol tarie at þis toun til I hit taken haue",
  "1001": "Made weys þrow for wenes & cartes",
  "1002": "Oure boþere heste to holde ȝif me þe happis tydiþ",
  "1003": "Or here be to-hewen or I hennes passe",
  "1004": "a boke on a brode scheld was broȝt on to swere",
  "1005": "alle burnes boden þe honde & barouns hit kyssen",
  "1006": "To be leel to þat lord þat hem lede scholde",
  "1007": "sire titus þe trewe kyng tille þey þe toun hadde",
  "1008": "fayn as þe foul of day was þe freke þanne",
  "1009": "kysseþ knyȝtes a-non with carful wordes",
  "1010": "My wele & my worschup ȝe weldeþ to kepe",
  "1011": "for þe tresour of my treuþ vpon þis toun hengyþ",
  "1012": "I nold þis toun were vn-take ne þis toures heye",
  "1013": "for alle þe glowande golde vpon grounde riche",
  "1014": "be no ston in þe stede stonden a-lofte",
  "1015": "bot alle ouer-tourned & tilt temple & oþer",
  "1016": "þus laccheþ his leeue at his ledes alle",
  "1017": "wende wepande a-way & on þe walles lokeþ",
  "1018": "Praieþ as he gooþ hem grace to sende",
  "1019": "To hold þat þey byhot han & neuer here herte chaunge",
  "1020": "Now is waspasian went ouer wale stremys",
  "1021": "Euen entred in-to rome & emperour maked",
  "1022": "& titus for þe tydyng han take mychel Ioye",
  "1023": "þat in his synwys soudeynly a syknesse is fallen",
  "1024": "þe freke for þe fayndom of þe fadere blysse",
  "1025": "with a cramp & a colde cauȝt was so hard",
  "1026": "þat þe fyngres & feet fustes & Ioyntes",
  "1027": "was lyþy as a leke & lost han here strengþe",
  "1028": "ben croked aȝens kynde & as a crepel woxen",
  "1029": "& whan þey sey hym so many segge wepyþ",
  "1030": "þey wende to þe cite & souȝten a leche",
  "1031": "þat couþe keuere þe kyng & condis delyueryn",
  "1032": "whan þey þe cyte hadde souȝt with seggys a-boute",
  "1033": "fynde couþe þey no man þat on þe feet couþe",
  "1034": "saue þe self Iosophus þat surgyan was noble",
  "1035": "& he graunteþ to go with a goode wylle",
  "1036": "whan he was comen to þe kyng & þe cause wyste",
  "1037": "how þe segge so sodeynly in syknesse is fallen",
  "1038": "Tille he haue complet his cure condit he askeþ",
  "1039": "for what burne of þe burwe þat he brynge wolde",
  "1040": "þe kyng was glad alle to graunte þat þe gome wylned",
  "1041": "& he ferkiþ hym forþ fettes ful blyue",
  "1042": "a man to þe mody kyng þat he moste hated",
  "1043": "& yn bryngeþ þe burne to his beddes syde",
  "1044": "whan tytus saw þat segge sodeynly with eyen",
  "1045": "his herte in an hote yre so hetterly riseþ",
  "1046": "þat þe blode bygan to spred a-brode in þe vaynes",
  "1047": "& þe synwes resorte in here self kynde",
  "1048": "Feet & alle þe fetoures as þey byfore were",
  "1049": "Comyn in here owen kynde & þe kyng ryseþ",
  "1050": "þonkeþ god of his grace & þe goode leche",
  "1051": "Of alle saue þat his enemy was yn on hym broȝt",
  "1052": "þan sayþ Iosophus þis segge haþ þe holpyn",
  "1053": "& here haþ be þy bote þoȝ þou hym bale wolde",
  "1054": "þerfor graunte hym þy grace aȝen his goode dede",
  "1055": "& be frende with þy foman þat frendschup haþ serued",
  "1056": "þe kyng satles with þe segge þat hym saued hadde",
  "1057": "& þer graunted hym grace to go where he wolde",
  "1058": "with Iosophus he made Ioye & Iewels hym rauȝte",
  "1059": "besauntes byes of gold broches & ryngys",
  "1060": "bot alle for-sakeþ þe segge & to þe cite ȝede",
  "1061": "with condit as he come he kepiþ no more",
  "1062": "Now tytus segyþ þe toun þer tene is on hande",
  "1063": "for hard hunger & hote þat hem is by-lompyn",
  "1064": "& of þe tene in þe toun were hard for to telle",
  "1065": "what moryne & meschef for mete is byfalle",
  "1066": "for foure dayes byfor þey no fode hadde",
  "1067": "Noþer fisch ne flesch freke on to byte",
  "1068": "bred browet ne broþe ne beste vpon lyue",
  "1069": "wyn ne water to drynke bot wope of hemself",
  "1070": "Olde scheldes & schone scharply þey eten",
  "1071": "þat liflode for ladies was luþer to chewe",
  "1072": "fellen doun for defaute platte to þe grounde",
  "1073": "Ded as a dore nayl eche day many hundred",
  "1074": "wo wakned þycke as wolues þey ferde",
  "1075": "þe wye waried on þe woke alle his wombe fille",
  "1076": "On marie a myld wyf for meschef of foode",
  "1077": "hire owen barn þat ȝo bare ȝo brad on þe gledis",
  "1078": "Rostyþ rigge & rib with rewful wordes",
  "1079": "Sayþ sone vpon eche side our sorow is a-lofte",
  "1080": "batail a-boute þe borwe our bodies to quelle",
  "1081": "with-yn hunger so hote þat neȝ our herte brestyþ",
  "1082": "þerfor ȝeld þat I þe ȝaf & aȝen tourne",
  "1083": "& entre þer þou cam out & etyþ a schouldere",
  "1084": "þe smel roos of þe rost riȝt to þe walles",
  "1085": "þat fele fastyng folke felde þe sauere",
  "1086": "Doun þei daschen þe dore dey scholde þe berde",
  "1087": "þat mete yn þis meschef hadde from men loyned",
  "1088": "þan saiþ þat worþi wif in a wode hunger",
  "1089": "Myn owen barn haue I brad & þe bones gnawen",
  "1090": "Ȝit haue I saued ȝou som & forþ a side feccheþ",
  "1091": "Of þe barn þat ȝo bare & alle hire blode chaungeþ",
  "1092": "a-way þey went for wo wepyng echone",
  "1093": "& sayn alas in þis lif how longe schul we dwelle",
  "1094": "Ȝit beter were at o brayde in batail to deye",
  "1095": "þan þus in langur to lyue & lengþen our fyne",
  "1096": "þan þey demeden a dom þat deil was to hure",
  "1097": "To voiden alle by vile deþ þat vitelys destruyed",
  "1098": "wymmen & weyke folke þat weren of olde age",
  "1099": "Myȝt noȝt stonde in stede bot here store mardyn",
  "1100": "after to touche of trewe to trete with þe lord",
  "1101": "bot titus graunteþ noȝt for gile þat þe gomes þenke",
  "1102": "For he is wise þat is war or hym wo hape",
  "1103": "& with falsede afere is fairest to dele",
  "1104": "To worchyn vndere þe wal wyes þey casten",
  "1105": "whan tytus nold no trewe to þe toun graunte",
  "1106": "with mynours & masouns myne þey bygonne",
  "1107": "Grobben faste on þe grounde & god ȝyue vs Ioye",
  "1108": "As tytus after a tyme vmbe þe toun redeþ",
  "1109": "wyþ sixty speres of þe sege segges a fewe",
  "1110": "alle outwith þe ost out of a kaue",
  "1111": "vp a buschment brake alle of briȝt hedis",
  "1112": "fyf hundred fiȝtyng men & fellen hem aboute",
  "1113": "In Iepouns & Iambers Iewes þey were",
  "1114": "hadde wroȝt hem a wey & þe wal myned",
  "1115": "& titus tourneþ hem to with-out tale more",
  "1116": "schaftes schedred were sone & scheldes y-þrelled",
  "1117": "brunyes & bryȝt wede blody by-runne",
  "1118": "& many segge at þat saute souȝte to þe grounde",
  "1119": "hacchen vpon hard steel with an herty wille",
  "1120": "þat fure out flowen as of flynt stonys",
  "1121": "Of þe helm & þe hed hewen at tonys",
  "1122": "þe stompe vndere stede feet in þe steel leueþ",
  "1123": "þe ȝong duk domycian of þe dyn herde",
  "1124": "and dissed out of þe ost with eȝte hundred speres",
  "1125": "Fel on þe fals folke vmbe feldes hem sone",
  "1126": "as bestes bretnes hem alle & haþ his broþer holpen",
  "1127": "þan titus toward his tentis tourneþ hym sone",
  "1128": "Makeþ mynour & men þe myne to stoppe",
  "1129": "after profreþ pes for pyte þat he hadde",
  "1130": "whan he wist of here wo þat were with-yn stoken",
  "1131": "bot Ion þe Ienfulle þat þe Iewes ladde",
  "1132": "an-oþer symond of his assent forsoke þe profre",
  "1133": "sayn leuer in þis lif lengen hem were",
  "1134": "þan any renke out of rome Ioyced here sorowe",
  "1135": "sale in þe cite was cesed with þanne",
  "1136": "was noȝt for besauntes to bye þat men bite myȝt",
  "1137": "for a ferþyng-worþ of fode floryns an hundred",
  "1138": "princes profren in þe toun to pay in þe fuste",
  "1139": "bot alle was boteles bale fro who so bred hadde",
  "1140": "Nold a gobet haue ȝouen for goode vpon lyue",
  "1141": "wymmen falwed faste & here face chaungen",
  "1142": "Feynte & fallen doun þat so faire were",
  "1143": "swounen swallen as swyn som swart wexen",
  "1144": "som lene on to loke as laterne hornes",
  "1145": "þe morayne was so myche þat no man couþe telle",
  "1146": "where to burie in þe burwe þe bodies þat were ded",
  "1147": "bot wenten with hem to þe walle & walten euere",
  "1148": "In-to þe depe of þe diche depe þe ded doun fallen",
  "1149": "whan titus told was þe tale to trewe god he vouched",
  "1150": "þat hadde propfred hem pes & grete pite hadde",
  "1151": "þo praied he he hadde Iosophus to preche þe peple",
  "1152": "enforme hem to saue hem-self & þe cite ȝelde",
  "1153": "bot Ion forsoke þe sawe so forto wyrche",
  "1154": "with symond þat oþer segge þat þe cyte ladde",
  "1155": "Myche peple for þe prechyng at þe posterne ȝatis",
  "1156": "Tyen out of þe toun & tytus by-secheþ",
  "1157": "To forȝyue hem þe gult þat þey to god wroȝt",
  "1158": "& he graunteþ hem grace & gaylers bytauȝt",
  "1159": "bot whan þey metten with mete vnmyȝty þey were",
  "1160": "any fode to defye so faynt was here strengþe",
  "1161": "Ful þe gottes of gold eche gome hadde",
  "1162": "lest fomen fongen hem schold here floreyns þey eten",
  "1163": "whan hit was broȝt vp a-brode & þe bourd a-spyed",
  "1164": "souȝten leue of þat lord ledes hem slowen",
  "1165": "Toren euereche a gome & þe gold taken",
  "1166": "Fayn of þe floreyns were þe frekes alle",
  "1167": "ay were þe ȝates vnget tille two ȝeres ende",
  "1168": "so longe þey þouȝt hit by sege or þey þe toun hadde",
  "1169": "Eleuen hundred þousand Iewes in þe mene whyle",
  "1170": "swalten while þe sweng last by swerd & by hunger",
  "1171": "Now titus conseil haþ take þe toun to assayle",
  "1172": "To wynne hit on eche side of warwolues handes",
  "1173": "Neuer pyte ne pees profre hem more",
  "1174": "Ne gome þat he gete may to no grace taken",
  "1175": "armen hem as tyt alle for þe werre",
  "1176": "Tyen euen to þe toun with trompis & pypys",
  "1177": "with nakerers & grete noyce neȝen þe walles",
  "1178": "þer many styf man & stoure stondiþ a-lofte",
  "1179": "sire sabyn of surrye on a syde ȝede",
  "1180": "þe ȝong duke domycian drow to an-oþer",
  "1181": "fiftene þousand men eche freke hadde",
  "1182": "with many maner of engyne & mynours ynowe",
  "1183": "Tytus at þe toun ȝate with ten þousand helmes",
  "1184": "Merkeþ mynour at þe wal where þey mynde scholde",
  "1185": "On ech side for þe assaute setteþ engynes",
  "1186": "& bold brayned men in belfrayes heye",
  "1187": "was noȝt bot dyn & dyt as alle deye scholde",
  "1188": "so eche lyuande lyf layeþ on oþere",
  "1189": "at eche kernel was cry & quasschyng of wepne",
  "1190": "& many burne atte brayd brayned to deþ",
  "1191": "sire sabyn of surrye whyle þe saute laste",
  "1192": "leyþ a ladder to þe wal & a-lofte clymyþ",
  "1193": "wendeþ wyȝtly þer-on þoȝ hym wo happned",
  "1194": "& vp stondiþ for ston or for steel gere",
  "1195": "syx he slow on þe wal sire sabyn alone",
  "1196": "þe seueþ hitteþ on hym an vnhende dynte",
  "1197": "þat þe brayn out brast at boþ nose þrylles",
  "1198": "& sabyn ded of þe dynt in-to þe diche falleþ",
  "1199": "þan tytus wepyþ for wo & warieþ þe tyme",
  "1200": "syþ he þe lede haþ lost þat he loue scholde",
  "1201": "For now is a duke ded þe douȝtiest y trowe",
  "1202": "þat euer stede bystrode or any steel wered",
  "1203": "Tytus on þe same side setteþ an engyne",
  "1204": "a sowe wroȝt for þe werre & to þe wal dryueþ",
  "1205": "þat alle ouerwalte þer he went & wyes an hundred",
  "1206": "were ded of þat dynt & in þe diche lyȝten",
  "1207": "þan tytus heueþ vp þe honde & heuen kyng þonkeþ",
  "1208": "þat þey þe dukes deþ han so dere bouȝte",
  "1209": "þe Iewes praien þe pees þis was þe paske euene",
  "1210": "& þe comelich kyng þe keyes out rauȝten",
  "1211": "Nay traytours quod tytus now take hem ȝour-selfen",
  "1212": "For schal no ward on ȝour wal vs þe way lette",
  "1213": "we han geten vs a gate aȝen ȝour wille",
  "1214": "þat schal ben satled soure on ȝoure sory kynde",
  "1215": "Or þe ȝates were ȝolden þre ȝere byfore",
  "1216": "Ouer þe cyte were seyn selcouþe þynges",
  "1217": "a bryȝt brendyng swerd ouer þe burwe henged",
  "1218": "with-out hond oþer helpe saue þe heuen one",
  "1219": "armed men in þe ayere vpon ost wyse",
  "1220": "Ouer þe cyte were seyn sundrede tymes",
  "1221": "a calf aȝen kynde calued in þe temple",
  "1222": "& eued an ewe lombe at offryng tyme",
  "1223": "a wye on þe wal cried wondere heye",
  "1224": "voys fram est & fram west & fram þe foure wyndis",
  "1225": "& sayd wo wo wo worþ on ȝou boþe",
  "1226": "Ierusalem þe Iewen toun & þe Ioly temple",
  "1227": "Ȝit sayþ þe wye on þe walle O word more",
  "1228": "wo to þis worldly wone & wo to my-selue",
  "1229": "& deyd whan he don hadde þrow dynt of slynge",
  "1230": "& haplich was had a-way how wyst I neuere",
  "1231": "& þan þey deuysed hem & vengaunce hit helde",
  "1232": "& wyten her wo þe wronge þat þey wroȝte",
  "1233": "whan þey brutned in þe burwe þe byschup seint Iame",
  "1234": "Noȝt wolde a-counte hit for crist þe care þat þey hadde",
  "1235": "bot vp ȝeden here ȝates & ȝelden hem alle",
  "1236": "with-out brunee & briȝt wede in here bare chertes",
  "1237": "Fram none tille þe merke myȝt neuer ne cesed",
  "1238": "bot man after man mercy by-souȝt",
  "1239": "Tytus in-to þe toun takeþ his wey",
  "1240": "Myȝt no man stoken on þe stret for stynke of ded corses",
  "1241": "þe peple in þe pauyment was pite to byholde",
  "1242": "þat were enfamyed for defaute whan hem fode wanted",
  "1243": "was noȝt on ladies lafte bot þe lene bones",
  "1244": "þat were fleschy byfore & fayre on to loke",
  "1245": "burges with balies as barels or þat tyme",
  "1246": "No gretter þan a grehounde to grype on þe medil",
  "1247": "Tytus tarieþ noȝt for þat bot to þe temple wendiþ",
  "1248": "þat was rayled þe roof with rebies grete",
  "1249": "with perles & peritotes alle þe place ferde",
  "1250": "as glowande gledfure þat on gold stikeþ",
  "1251": "þe dores ful of dyemauntes dryuen were þicke",
  "1252": "& made merueylous lye with mergeri perles",
  "1253": "derst no candel be tende whan clerkes scholde rise",
  "1254": "so were þey lemaunde lyȝt & as a lampe schonen",
  "1255": "þe romayns wayten on þe werke warien þe tyme",
  "1256": "þat euer so precious a place scholde persche for here synne",
  "1257": "Out þe tresour to take tytus commaundyþ",
  "1258": "Doun bete þe bilde brenne hit in-to grounde",
  "1259": "þer was plente in þe place of precious stonys",
  "1260": "Grete gaddes of gold who-so grype lyste",
  "1261": "platis pecis of peys pulsched vessel",
  "1262": "bassynes of brend gold & oþer bryȝt gere",
  "1263": "Pelours masly made of metals fele",
  "1264": "In coppe craftly cast & in clene seluere",
  "1265": "Peynted as pure gold alle þe place was ouer",
  "1266": "þe romayns renten hem doun & to rome ledyn",
  "1267": "whan þey þe cyte han souȝt vpon þe same wyse",
  "1268": "Telle couþe no tonge þe tresours þat þey þer founden",
  "1269": "Iewels for Ioly men Iewels riche",
  "1270": "Floreyns of rede gold no freke wanted",
  "1271": "Riche peloure & pane princes to were",
  "1272": "besantes bies of gold broches & rynges",
  "1273": "Clene cloþes of selke many carte fulle",
  "1274": "wele wanteþ no wye bot wale what hym lykeþ",
  "1275": "Now masouns & mynours han þe molde souȝte",
  "1276": "with pykeyse & ponsone persched þe walles",
  "1277": "hewen þrow hard ston hadde hem to grounde",
  "1278": "þat alle derkned þe diche for doust of þe poudere",
  "1279": "so þey wrouȝten at þe wal alle þe woke tyme",
  "1280": "Tille alle þe cyte was serched & souȝt al a-boute",
  "1281": "Maden wast at þe wappe þer þe walle stode",
  "1282": "boþe in temple & in tour alle þe toun ouer",
  "1283": "Nas no ston in þe stede stondande alofte",
  "1284": "Mortere ne made walle bot alle to Mulle fallen",
  "1285": "Noþer tymbre ne tre temple ne oþer",
  "1286": "bot doun betyn & brent in-to blake erþe",
  "1287": "& whan þe temple was ouer tourned tytus commaundys",
  "1288": "In plowes to putte & alle þe place erye",
  "1289": "suþ sow hit with salt & seide þis wordes",
  "1290": "Now is þis stalwourþe stede distroied for euere",
  "1291": "Tytus suþ sett hym on a sete riche",
  "1292": "as Iuge Iewes to Iugge Iustise hym-self",
  "1293": "Crioure callen hem forþ as hy þat crist slowen",
  "1294": "& beden pilat apere þat prouost was þanne",
  "1295": "pilat proffriþ hym forþ apered at þe barre",
  "1296": "& he frayneþ þe freke alle with faire wordis",
  "1297": "whan crist of dawe was don & to þe deþ ȝede",
  "1298": "Of þe heuyng þat he hadde & þe hard woundis",
  "1299": "& of þe tene þat hym tidde telle hym þe soþe",
  "1300": "þan melys þe man & þe matere tolde",
  "1301": "how alle þe ded was don whan he deþ þoled",
  "1302": "for þritty penyes in a poke his postel hym solde",
  "1303": "so was he bargayned & bouȝt & as a beste quelled",
  "1304": "Now corsed be he quod þe kyng þat þe cate made",
  "1305": "he wexe marchaunte amys þat þe money fenged",
  "1306": "To sille so precyous a prince for penyes so fewe",
  "1307": "bot I schal marchaundise make in mynde of þat oþer",
  "1308": "þat schal be heþyng to hem or I hennes passe",
  "1309": "alle þat here bodyes wol by or bargaynes make",
  "1310": "by lowere pris forto passe þan þey þe prophete solde",
  "1311": "he made in myddel of ost a market to crye",
  "1312": "alle þat cheffare wolde chepe chepis to haue",
  "1313": "ay for a peny of pris who-so pay wolde",
  "1314": "þrytty Iewes in a þrom þrongen in ropis",
  "1315": "so were þey bargayned & bouȝt & broȝt out of londe",
  "1316": "Neuer suþ out of þat syde cam segge of hem after",
  "1317": "Ne non þat leued in here lawe scholde in þat londe dwelle",
  "1318": "þat tormented trewe god þus titus commaundyþ",
  "1319": "Iosophus þe gentile clerke a-Iorneyd was to rome",
  "1320": "þer of þis mater & mo he made fayre bokes",
  "1321": "& pilat to prisoun was do to pyne for euere",
  "1322": "at viterbe þer he veniaunce & vile deþ þoled",
  "1323": "þe wye þat hym warded wente on a tyme",
  "1324": "hym-self fedyng with frut & feffyt hym with a pere",
  "1325": "& for-to paren his pere he praieþ hym ȝerne",
  "1326": "Of a knyf & þe kempe kest hym a trenchour",
  "1327": "& with þe same he schef hym-self to þe herte",
  "1328": "& so þe kaytif as his kynde corsedlich deied",
  "1329": "whan alle was demed & dempte þey drow vp tentis",
  "1330": "Trossen here tresour & trompen vp þe sege",
  "1331": "wenten syngyng a-way & han here wille forþred",
  "1332": "& hom riden to rome now rede ous oure lord"
}
